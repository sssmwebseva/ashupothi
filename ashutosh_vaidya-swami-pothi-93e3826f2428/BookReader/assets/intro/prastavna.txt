श्री गणेशाय नमः । श्रीकृष्णसरस्वतीगुरुभ्यो नमः । श्रीमाधवसरस्वतीगुरुभ्यो नमः । श्रीकुलस्वमिने नमः ।

ग्रंथ परिचय

धाकुले बालक नेणे बोली । मातापितरीं संबोधली । बोबडी परी त्यांही ऐकिली । परमकौतुके करुनि ॥

या विश्वासाने ग्रंथाविषयी थोडीशी माहिती देण्याचा प्रयत्न करत आहे. 

जन्म च कर्म च मे दिव्यं ... ह्याची जणू प्रचिति यावी असे श्रीकृष्णसरस्वती स्वामींचे चरित्र या ग्रंथाचा प्रधान विषय आहे.
संभवामि युगे युगे... या आपल्या ब्रीदाला धरुन परमेश्वराने इ.स. १८०० ते १९०० या कालखंडामधेही अनेक दिव्य विभुतींच्या रुपाने पृथ्वीवरचे आपले अवतारकार्य संपन्न केले. 
	शिरोळ जवळ नांदणी ग्रामी रहाणारे सत्शील ब्राह्मण अप्पा जोशी त्यांच्या नियमाप्रमाणे वाडीला गेले असता पत्नीची पुत्र प्राप्तिची इच्छा त्यांनी महाराजांना सांगितली. आणि महत्भाग्याने श्रीनृसिंहसरस्वति यांनी 

मीच येईन तुझ्या गेही । स्वांगे होऊनी आत्मज .... 

असा स्वप्नात दर्शन देऊन आशिर्वाद दिला. वचन दिल्याप्रमाणे दत्तमहाराजांचे नांदणी ग्रामी आगमन झाले आणि मनमोहन रुपामुळे “कृष्ण” असे नामकरण झाले.
जन्म झाल्यापासुन माता अन्नपुर्णा अगदीच रडकुंडीला आली तर दयाभावनेने छोटा कृष्ण ७-८ दिवसातुन एखादा दिवस दुग्धपान किंवा अन्नाचा एखाद-दुसरा घास भक्षण करीत असे. हा कृष्ण सामान्य मनुष्य नाही याचा घरच्यांना आणि गावक‍र्‍यांना एव्हाना अनुभव येऊ लागला होता.
जन्मत:च सिद्ध असा कृष्ण पुढे मुंज झाल्यानंतर काही काळाने कुलदैवत खंडोबाचे दर्शन घ्यायला एकटाच निघाला. तिथे हट्ट करुन खंडोबाला प्रत्यक्ष दर्शन देण्यास भाग पाडलं. शिवाने छोट्या कृष्णाला त्यांच्या मुळ स्वरुपाची आठवण करुन दिली आणि गुरुगृही जाण्यास सांगितले. आधीच अज्ञान नसलेल्या कृष्णाच्या मनाला सर्व उमगले आणि तो हळुच मनाशी काही ठरवुन हसला. 
 	साक्षात दत्तावतार असला तरीही लौकिकाचरणानुसार गुरुपरंपरेला साजेसा व्यवहार साधण्यासाठी मजल दर मजल करत कृष्ण अक्कलकोटी गुरुमाऊलीजवळ पोचला. स्वामी नृसिंहभान ( स्वामी समर्थ ) त्याला घेऊन एकांत स्थळी गेले आणि दिक्षाविधी पुर्ण केला. त्या नंतर सुमारे ७ दिवस हे अलौकिक गुरु-शिष्य समाधिस्थ होते. स्वामी समर्थांनी "कृष्णगुरु" ना आज्ञा केली..

करवीर क्षेत्रा तुम्ही जावे । अवतारकार्य अवघे साधावे । भक्त जे भजती समनोभावे । तया तारावे भवार्णवी ॥

आजतागायत हे आज्ञापालन प्रकट आणि गुह्यरित्या चालुच आहे. हजारोंचा उद्धार झाला. कोल्हापुरातील कुंभार गल्लीतील वास्तव्यामुळे स्वामींना कुंभार स्वामी अथवा श्रीकृष्णसरस्वतीदत्त महाराज असेही भक्तगण संबोधत असत. 

दिव्याने दिवा लावावा या दिक्षापरंपरेने स्वामींनी अनेक थोर शिष्य घडवले. आणि विशेष गाजावाजा न करता हि सर्व थोर मंडळी गुरुनिर्दिष्ट कार्य करत आहेत.
	वर वर्णन केलेल्या प्रसंगापासुन ते स्वामींनी देह ठेवण्यापर्यंतचे जेव्हढे मिळतील तितके प्रसंग स्वामींच्या शिष्यमंडळींकडुन मोठ्या कष्टाने संकलित करुन त्यांचे रसाळ वर्णन श्री. गणेश मुजुमदार यांनी "श्रीकृष्णविजय" ह्या ग्रंथात केले आहे. ह्या चरित्रग्रंथातील अजुन एक विशेष गोष्ट म्हणजे अत्यंत सोप्या आणि मोजक्या शब्दात अध्यात्मातील आणि लौकिक जीवनातील अचुक मर्मवर्णन ह्या ग्रंथात साधले आहे. अध्यात्मिक साधना नियमित करणार्‍यांसाठी तर हा ग्रंथ ज्ञानाचे भांडारच उघडतो. आजच्या भाषेत सांगायचे तर survival tips देतो. रोजच्या वाचनातुन अधिकाधिक गहन अर्थ उमगत जातो. समर्थांच्या शब्दात सांगायचे झाले तर 

 "विवरतां विशेषा-विशेष कळों लागे..."   

	आजच्या धकाधकीच्या जीवनात ग्रंथ हवा तिथे नेता येत नाही पण वाचण्याची इच्छा तर आहे अशा सर्वांसाठी ग्रंथ वाचन सुलभ व्हावे यासाठी हे पोथीचे mobile version आहे. तरी सगळ्यांनी याचा भरपुर वापर करावा आणि नियमित पोथी वाचन करुन परमदयाळु स्वामींच्या असीम कृपेचा अनुभव घ्यावा.

आतां नलगे अधिक सांगणे । तुमच्या कृपेचे मी पोसणे । कांही बोलिलो अधिक् उणे । क्षमा करणे तरी मज ॥

इत्यलम्