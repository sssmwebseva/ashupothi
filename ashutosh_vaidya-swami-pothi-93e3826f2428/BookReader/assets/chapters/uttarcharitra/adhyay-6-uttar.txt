अध्याय ६ वा
।। श्रीगणेशाय नम: । श्रीगुरुभ्यो नम: ।।
श्रीगुरुराया मनमोदकरा । सुखदा वरदा सिध्यर्थ माहेरा । अवचित देखतां श्रीमुखचंद्रा । स्फूर्तींचा झरा सहज मिळे ।।१।। मंगलायतन अभंगलहरी । श्रीगुरुसेवन कल्याणकारी । षड्ररिनिषूदन भवार्णव तरी । भाविका तारी भक्तजना ।।२।। मी तरी केवळ अपराधस्थान । साधनाशून्य विचारहीन । आधार दुजा न गुरुचरणावीण । आलों शरण पायासी ।।३।। देवा तुमच्या प्राप्तीस उपाय । सेवन करणें तुमचे पाय । करूं न शके जे बाप माय । तो लाभ होय तुमचेनि ।।४।। तुम्ही तरी विमुक्तसंग । आनंदरूप भवभयभंग । दयेने भरले अंतरंग । लाभ अव्यंग आम्हांसी ।।५।। प्रबळ इच्छा ते मनाची गती । इच्छायोगें घडे कृती । मन संपूर्ण आलिया हातीं । त्वत्पदप्रीति सुलभ गमे ।।६।। दुष्कर्म करणें आज्ञेविरुद्ध । लाजेकरितां तुमचा अपराथ । तें मन निजपद प्रेमबद्ध । करितां अवघड नसे तुम्हां ।।७।। घडावी नित्य तुमची सेवा । हा दृढ च्छंद लागला जीवा । श्रीगुरुराया आसही पुरवा । उपाय बरवा तुमचे करीं ।।८।। तुमचे सांगितलें करावें । शिरसावंद्य मज जीवे भावे । घेतलें व्यसन एकचि जीवे । इष्ट पुरवावे शिशूचें ।।९।। अनेक पुतणे कथनकर्ता । निमिषारण्यांत एकचि होता । आमुच्या श्रीगुरुकृष्णकथा । सांगे तो वक्ता प्रतिसूत ।।१०।। निमिषारण्यांत गंगातटाक । गुरुशिष्य सारे सूत शौनक । विसरूनि गेले तहान भूक । असे ठाऊक ते सांगती ।।११।। गाणगापुरवासी महादेवभट । गुरुकथा त्यासी कांही विदित । सांगू काय असे तो पुसत । उतावीळ समस्त पाहतां ।।१२।। महादेव भट म्हणे कथा पावनी । जतारत योगी संन्यासी मौनी । पुरुषार्थबळें प्रसिद्ध जनीं । उत्सुक दर्शनीं बहुजन ।।१३।। आधींच तुम्हां असेल विदित । तथापि सांगो गुरुकथामृत । आवड तुमची घडेल तद्वत । आग्रह यांत नसे मम ।।१४।। अवघेचि म्हणती सांगा । ये पुनःकथन दोष न आंगा । स्मरावें एक गुरु पांडुरंगा । चरित्रगंगा पाप हरी ।।१५।। महादेवभट करी आरंभ । ऐकूं लागले भक्तकदंब । अवधान द्यावे घ्यावा लाभ । सत्संग सुलभ न सर्वत्र ।।१६।। मिराबाग नामें उद्यान । नगरासमीप शोभायमान । संगे घेऊनि सेवकजन । ते स्थळीं श्रीकृष्ण निघाले ।।१७।। आधींच करवीर पुण्य भूमिका । वास्तव्य करी जगदंबिका । राहणे रुचले ऋषिदेवादिका । संत भाविक तैसेचि ।।१८।। श्रीगुरु कृष्णसरस्वती । जगदुद्धारा येथेंचि येती । पूर्वीहूनि करवीर नगररीती । संतांची वस्ती अखंड ।।१९।। प्रसिद्धी पावला अक्कलकोटी । नृसिंहभाव नृसिंहसरस्वती । गुरुशिष्यरुपें तोचि मागुती । करवीराप्रती पातला ।।२०।। तारासदन जैसें गोकुळ । श्रीगुरुकृष्ण यशोदाबाळ । भाविक भक्त गोपी गोपाळ । खेळला खेळ मागुती ।।२१।। गोकुळ सोडूनि गाठिली मथुरा । संहारावया अनंत असुरा । जयास्तव धरणें पडिलें अवतारा । उतरिला धराभार तो ।।२२।। नांदणी सोडूनि आला करविरा । उद्धरावया निजकिंकरा । मागुती पूर्ववत केलें चरित्रा । ऐसेंचि अंतरा वाटतें ।।२३।। मिराबाग दिशेस शिष्यमंडळी । घेऊनि संगती प्रातःकाळी । निघाले श्रीगुरुचरण चाली । संकेत स्थळीं जाऊं म्हणती ।।२४।। कवण ते कार्य संकेत । गुरूचें कोण जाणे हृग्दत । मागें चालिले उगेचि भक्त । सर्वही मूकवत निःशब्द ।।२५।। मार्गी निंदिती वंदिती जन । कित्येक भावें नमिती चरण । बीजा ऐसेचि फलप्रदान । देतसे देव न दैवतें ।।२६।। साक्षीभूत पहात बैसे । देणें घेणें स्वकर्मा ऐसे । अज्ञानमोहें जग दूषीतसे । म्हणती कैसे देव करी ।।२७।। शत्रुत्व मैत्री समविषमदर्शन । माया मोहिता आश्रयस्थान । ज्ञानिया कदा न यांचे स्पर्शन । दोहीहून वेगळा तो ।।२८।। पूर्वी केलें तें कर्म मती । उपजवी बरे वाईट पुढती । कोणी निंदितां श्रीगुरू म्हणती । निंदास्पद नव्हती कदा हे ।।२९।। निंदक निंद्य या भावना शून्य । मावळले आपुलें किंवा अन्य । कार्यास्तव केवळ देह धारण । बुडतसे जन देखवेना ।।३०।। विश्वनिर्मिती स्थिती लय कारण । आदिमाया ते जया आधीन । विश्वनाटकी नारायण । घेतसे जनन पुन: पुन: ।।३१।। मूर्तिमंत जो ज्ञानार्णव । तयास कायसें मैत्री शत्रुत्त्व । गुणदोषविहीन सर्व समभाव । दावी अनुभव पदोपदीं ।।३२।। भक्तजनासवें चालतां पंथी । गुरुपद नमी नर एक पुढती । स्वामी तयासी पुसती स्पष्टोक्ती । मंदमंद हंसती पाहूनी ।।३३।। लागला कांहो योग्यक्रम । सहावें कुंभार स्वामीचें नाम । अत्रिअनसूयानंदन प्रथम । योजना उत्तम तुमची हे ।।३४।। करवीरपुरीचा येतो सहावा । पांचवा म्हणतां आण्णाबावा । अक्कलकोटस्थ पलुसकर बावा । चौथा ठरवा आतां तरी ।।३५।। श्रीपादवल्लभ नृसिंहसरस्वती । दुसरा तिसरा सहजचि येती । अत्रिसुतठायींच त्रैमूर्ति । हीच गणती आपली ।।३६।। एक दीपापासून दुसरा । लाविल पुढती दहा बारा । प्रकाश सम वा उणा पुरा । विचार करा हा आतां तरी ।।३७।। इतुकें करूनिया भाषण । पटविली ज्याची तयास खूण । भ्रांत जाहले सेवकजन । हें काय नूतन म्हणताती ।।३८।। आला होता जो कां गृहस्थ । उभा राहिला पुढें तटस्थ । स्थल काल कार्य विसरलें चित्त । अनुतापयुक्त पहातसे ।।३९।। गुरुस्वरूपीं लागली तंद्री । बघतां बघतां निद्रितापरी । एकचि क्षण अनंत सुख परी । आला देहावरी सेवेंचि ।।४०।। मनीं म्हणे मी भाग्यवंत । आचरलों कीं पुण्य अनंत । संतुष्ट जाहला जगन्नाथ । उभे पूर्वार्जित राहिलें ।।४१।। दिधले परी तें एकचि क्षण । वर्णवेल कां त्यांचे लक्षण । मोक्ष वाटे हे स्थिती रात्रंदिन । लाभे बहुजन्म सुकृतें ।।४२।। असो घडलें तयाचें मागुती स्मरण । मिळे सौख्य त्यामाजींच क्षणक्षण । वाच्यता करण्यासारखे हे न । येविशी मीन बरवें कीं ।।४३।। दैवे सांपडला अमर ठेवा । मन सांगे हे अतिगुप्त ठेवा । लक्षकोटींत मानवां । मिळेल किंवा न मिळे हें ।।४४।। तहानें पीडितां दिधले जलपान । भुकेलिया दिधले अन्नदान । संकटीं वांचविला कीं प्राण । घडलें देवार्चन यथाविधी ।।४५।। गायत्री पुनश्चरण सांग । स्वधर्म आचरिला वाचांग । फिटला नरजन्मकरणीचा पांग । वर्म अव्यंग दावी गुरु ।।४६।। उगाचि ज्ञानाचा बडिवार । बडबडलों जैसा मद्यपी नर । तथापि केला मदंगिकार । श्रीकृष्ण सागर करुणेचा ।।४७।। पुण्य वाडींत बांधिलें गाठीं । पुजारी जात तेथें आडमुठी । तुलना करणें ज्ञान कां पोटीं । अचाट गोष्टी केल्या वृथा ।।४८।। एकदां झाले तें घडो पुढती । होणार नाहीं ऐशी दुर्मती । क्षमा केली त्वा देवा त्रयमूर्ती । अनुभवा अंती कळों ये ।।४९।। ऐसा आपुलिया विचारी गुंतला । इतर जनासवें बोलों विसरला । दिसलें त्यासीच समरस झाला । सवेचि आला देहावरी ।।५०।। हरीनें घालूनि मायावरण । विश्वरूप दावी तैचें ज्ञान । पुढती निःशेष घेतलें हिरून । प्रेमें भक्तजन वश करी ।।५१।। ज्ञान कोरडें फोल फुका । श्रमभाग अंगा येई निका । तयाचे नादीं लागों नका । प्रेमास विका निजमनें ।।५२।। दावूनि गेला हें व्रजवासी । इतुकें महत्त्व न अन्यसायासी । श्रीक्षेत्रस्य गुरु निजदासासी । स्फूर्ति अहर्निशी तेचि दे ।।५३।। असो शिष्यजन जाहले वेडे । पुसती त्या नरा चुकला कोडें । गुरुगुज ज्यांचे त्यासिच उघडे । सांगणे पडे इतरांसी ।।५४।। येरु पुसतसे श्रीगुरुभक्ता । कथनाची काय अवश्यकता । अनन्य भावे सेवा करितां । वरी सर्वज्ञता चित्तासी ।।५५।। शिष्य म्हणती जी त्रिवार सत्य । श्रीगुरु सर्वज्ञ करी निज भृत्य । एक दो दिवसांचें नव्हे कृत्य । लागे अनंत अनन्य गति ।।५६।। स्वामी सेवेंचि चला आतां । मार्गीं सांगा सविस्तर कथा । अशनपानार्थ न करी चिंता । श्रीगुरु दाता पुरवील ।।५७।। सांगे मानव तो वाडीक्षेत्रीं । बैसलों होतों घाटावरी । पातले तेथें कांही पुजारी । सेवेकरी दुसरेही ।।५८।। सहज चालला तेथें वाद । दत्तात्रेयांश गुरु श्रीपाद । नृसिंहसरस्वतीपुढें प्रसिद्ध । निर्विवाद तृतीय तो ।।५९।। अण्णाबुवा मिरजकर । धोंडीबुवा पुढें साधुवर । अक्कलकोटीचा यतीश्वर । एकाहून थोर एक हे ।।६०।। यवन जातात माईबाबा । दत्तात्रय कां न म्हणावा । कुंभारस्वामी तो सहावा । जोडिला दुवा ये रीतीं ।।६१।। जैसे का आम्ही ज्ञानभास्कर । अथवा जाणीवेचे डोंगर । विचारांचे माहेरघर । असूनि पामर वाटलें ।।६२।। परंतु ज्याची समान दृष्टी । अवतरला जनोद्धारासाठी । अन्याय तेणें घातला पोटीं । दया उठाउठी दाविली ।।६३।। बोलला सभेत उणीं उत्तरे । शिशुपाल दुर्जन प्रक्षुव्य वैरें । निजपद दीधलें त्या यदुवीरें । तैसें भलेबुरे न म्हणे गुरु ।।६४।। अक्षम्य अथवा क्षम्य अपराध । लहानथोर न म्हणे गोविंद । नाहीं विवंचना वैरी सुहृद । विद्वान् मतिमंद कैसाही ।।६५।। तोचि कुंभारगल्लीचा सहावा । गुणदोष जेणें समचि सहावा । आलो धांवत तुमचिया गावा । एकदां पहांवा वाटलें ।।६६।। एक पूर्ण एक साधारण । ऐसेचि कांही बोलिलों वचन । आज देवाचें नमितां चरण । ओळख संपूर्ण दीधली ।।६७।। कां व्यर्थ केली उठाठेव । तुम्हां कळे की पूर्णत्व उणीव । अवतरले ते सारेच देव । मोहास ठाव देऊं नये ।।६८।। सागर सरिता सरोवरोदकी । भास्कर बिंबे नव्हती सारखी । एकांत प्रखर एकांत फिकी । आयकिलें कीं कोणीं कधीं ।।६९।। जेविशीं आपणा नाही ज्ञान । तेथ कां घेणें वाचा दूषण । दुरितार्जनांचे आश्रयस्थान । निंदास्तवन इतरांचे ।।७०।। एकापासूनि लाविला दुसरा । पुढें दीप मग दहा बारा । प्रकाश तेथ कां उण पुरा । वेडा सारा विचार हा ।।७१।। भेदाभेद उपजला पोटीं । तो मज लाभार्थ जाहला शेवटीं । गुरुरायाची करविली भेटी । हे काय गोष्टी सामान्य ।।७२।। दर्शनमात्रें पळाला विकल्प । नयना दिसतां शमला हृत्ताप । नेणों कोणतें आचरलें तप । गुरु मायबाप भेटला ।।७३।। आवडलिया येथली वस्ती । ठेवून ध्याल कीं मजला संगती । सेवक म्हणती श्रीगुरुमूर्ति । आला देती तरी रहा ।।७४।। एवं मार्गीं घडला प्रकार । तंव जतारत नामें योगेश्वर । येऊन पडला पायांवर । ठेवा कृपाकर शिरीं म्हणे ।।७५।। जतारत कोणी असे योगी । करवीरा आला पुरुष विरागी । श्रीमहाकाली पार्श्वभागी । वस्तीलागीं स्थान त्यांचे ।।७६।। आजानुबाहू भव्य शरीर । उंचापुरा तेजस्वी नर । जवळी तरी वस्त्र ना पात्र । नम्र दिगंबरा सर्वदा ।।७७।। निद्रेस तया भूपर्यंक । नेणेचि शीतउष्णादिक । नाहीं तृषा विसरला भूक । सम सुखदुःख सहज त्या ।।७८।। कोणी सांगती लोकरहाटी । वस्त्रावीण राहू नये जी मठीं । संकट कायसे गालित लंगोटी । आम्हासाठीं योगिया ।।७९।। योगी म्हणे परेच्छा प्रारब्ध । घे घे म्हणे अनायास लब्ध । हाही ये कालाचा संबंध । आम्ही दगड राहूं तसे ।।८०।। मिळालें आज जाईल उद्यां । एकदां शयनास गिरद्या गाद्या । मान्य त्या मानू शीतोष्णाद्या । हर्ष विषादा विसरून ।।८१।। ज्ञानवल्लीचें अमितचि पान । मिळतां करीतसे क्षणक्षण । न मिळता आठ पंधरा दिन । नाहीं स्मरण तयाचें ।।८२।। येतां पुढती भक्षीत अमित । सेवेंचि बाहेर टाकी उदरस्थ । धौती पोती जाणे समस्त । दिसे पिशाच्शवत् वागणें ।।८३।। करा करारे श्वासरक्षण । तेणें तुम्हा आयुष्यवर्धन । सर्वां सर्वदा हेंचि वचन । सांगतां तृप्त न मानस ।।८४।। पांचारितां कोणी भोजना । म्हणतसे  "हमको ये नही होना '' । आसनपर कह मिले तो खाना । वोही लेना प्रेमसे ।।८५।। एकास पुसता म्हणे न क्षुधा । दुसऱ्यास म्हणे बहु भूकबाथा । कोणी दीधलीया शर्करा दुग्धा । आत्मा ठंडा हो गया ।।८६।। आग्रहें आणखी खा जी म्हणतां । न राहे उगा भक्षण करितां । आता पुरे करा जी कथिता । अच्छा बेटा म्हणतसे ।।८७।। ऐसे अनेक चमत्कार । दिसतां समीप नाही नर । दर्शना जाती निरंतर । वानिती योगेश्वर धन्यता ।।८८।। श्रीकृष्णगरु जातां ते बिदीं । सवे चालिली सेवक मांदी । मठींत जातारत म्हणे आधीं । परमहंसपदीं नमू चला ।।८९।। जवळीचे येरां पुसती जन । तुम्हांहूनि हा आगळा कोण । जतारत म्हणे परमहंसजन । श्रीकृष्णसरस्वती ।।९०।। आजचि कोठूनियां उद्‌भवला । परग्रामाहून कीं आला । एकदां पाहूं तरी तयाला । जतारत चला म्हणतसे ।।९१।। पाहिला होता पूर्वीच सकळीं । परी रुढली समजूत वेगळी । कैसे देवत्व वेडाच मुळीं । जनता खुळी नादीं भरे ।।९२।। हें असो जैसा ज्याचा भाव । तैसाचि नटतो देव त्यास्तव । होणें जाणें लिही ब्रम्हदेव । फळे कर्तृत्व जयाचें तया ।।९३।। आणूनि येथें ठेवी सदनीं । सेवा करी एक मूढ कामिनी । नाहीं लागले दुजे अज्ञानी । अवघी कहाणी वेड्यांची ।।९४।। ऐसे बहु प्रकारचे लोक । यथेष्ट बोलती बोल अनेक । जगचि अवघे गतानुगतिक । सत्यप्रकाश क्वचित मिळे ।।९५।। जतारताची विचित्र करणी । नादीं लागले जन देखोनी । विश्वास बहुत तयाच्या वचनीं । जाती मागूनि उगेचि ।।९६।। रंकाळवेशींत शिष्यसमवेत । चालले होते श्रीगरुनाथ । समीप आला जतारत । जोडिले हात सद्‍भावे ।।९७।। मस्तक प्रथम ठेवूनि चरणीं । म्हणे क्यों वृत्ति लिये दिवाणी । पदरत जनको मोक्षदानी । हमे पहिचानी धन्यता ।।९८।। स्वामी म्हणती छोडना नही । रास्ता तुमने पाया है सही । रखना जतन दिलकी सफाई । काटना भाई दुःसाध्यता ।।९९।। जतारत गुरूस घाली मिठी । उचलून धरी वरच्यावरती । मुखीं मुख मेळवी सप्रेमगती । चेष्टा गमे ती विचित्र ।।१००।। खालीं ठेवूनि साष्टांग वंदी । म्हणे गुरो आपका बंदी । आगे योगकी न मिले सिद्धि । करना शुद्धी गुरुराया ।।१०१।। स्वामी करें दावूनि खूण । अस्पष्ट कांही करिती भाषण । योगी म्हणे हें हेचि साधन । समजलें पूर्ण गुरुकृपे ।।१०२।। यावरी जतारत धरी वाट । गाठिला स्वजना सवें मठ । त्रिविधजन साधे सूज्ञ शठ । अविश्वासग्रस्त पुसती ते ।।१०३।। भेटीचा तुम्हां लागला चाळा । पुरुष तो तरी केवळ खुळा । आम्ही जाणतो त्याची कळां । गळ्यांत गळा घातला तुम्ही ।।१०४।। फुकट तत्पदीं ठेविलें भाळ । मुखीं मुख घातलें हा काय खेळ । गमलें तुम्हासही भरला चळ । वाटलें तें सकळ बोलिलों ।।१०५।। योगी बोलिला हा हा कटकट । निंदा न नरकाचा दारवंटा । त्यांतही महापुरुषाची चेष्टा । नेणूनि योग्यता करीतसा ।।१०६।। आम्हीं सांगितलें तेंही न माना । काळें चेपिल्या तुमच्या माना । करूनि सत्पुरुषावमाना । नरकसाधना साधीतसा ।।१०७।। होता कांही प्रारब्धशेष । म्हणवूनि धरिला मानव वेष । सायुज्यदानी समर्थ पुरुष । तो परमहंस अवधूत ।।१०८।। आमुचे ठायी असे विश्वास । निंदू नका तरी तो पुरुष । यावरी जैसें तुमचें मानस । ज्यांचे तयास सुख:दुख ।।१०९।। जतारताची ऐकतां वाणी । गुरु गेले तो पंथ लक्षुनी । तेथील जन गेले धावूनी । कर जोडूनि वंदिती ।।११०।। त्यानें पाडिला कारे प्रकाश । पश्चातापें नासले दोष । स्वामी म्हणती जा जा गृहास । सखारामास तोषवा ।।१११।। जतारताचें मूळचें नाम । ठावें कवणा न सखाराम । बोलिला स्वामी संतोषधाम । स्वजनविश्राम कृष्णगुरु ।।११२।। यावरी स्वामीसह सेवकजन । जाऊनि गांठिती मीरा उद्यान । पुढिले अध्यायी असे कथन । करावें पठण एकचित्तें ।।११३।। इति श्रीकृष्णलीलामृत । षष्ठमाध्याय उत्तर चरित । भाविक पठण करोत । भद्र गिरिनाथ करविता ।।११४।।
।। श्रीकृष्णार्पणमस्तु ।।