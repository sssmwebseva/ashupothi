अध्याय १० वा
।। श्रीगणेशाय नम : । श्रीगुरुभ्यो नम : ।।
श्रीगुरुरूप सगुण साकार । ध्यानास साधन नरदेहधर । ध्याता साधका होतसे सुकर । गुरुसर्वेश्वर साक्षात् ।।१।। पूजा साधन गुरूचे चरण । सुलभ व्हावया सहज चिंतन । पाहिजे भाव एकविध पूर्ण । आनंद भुवन श्रीगुरू ।।२।। श्रीगुरु वचन आद्य तो मंत्र । धर्माचें मूळ गुरु बोल समग्र । गुरु दाविती तें सत्य सुंदर । मनाचा विचार न पालटे ।।३।। गुरुकृपा अखिल कार्यसिद्धी । गुरुकृपा उपजवी सद्‌बुद्धी । काया वाचा मनशुद्धी । सर्व सुख साधी गुरुकृपा ।।४।। गुरूचें पूजापाद्योदक । सकळ तीर्थांचे तीर्थ तें एक । प्राशनें जळे महापातक । गरुभुक्त शेषादिक भोजन तें ।।५।। ध्याना सुसाधन श्रीगुरुमूर्ती । गुरुनाम भजनासी संपत्ति । अभिमान आशा ठायींच जळती । कुविचार जाती सोडूनि ।।६।। ऐसा श्रीगुरुकृष्ण सांवळा । करा चरित म्हणे आला पाळा । मरणाची समीप असे वेळा । काळें गळा न धरिल तो ।।७।। आज्ञा गुरूची शिरसामान्य । करणें पुढती चरित्र लेखन । व्यासआदि निर्मिती निजबोथ सदन । कथा ती पावन पवित्र ।।८।। यावरी ऐकावें श्रीगुरुचरित्र । अस्तास गेला श्रीकृष्णमित्र । दुःखे व्याप्त शिष्य सर्वत्र । घडलें विचित्र म्हणती हें ।।९।। दिसो लागले अवघे दीन । बालक जैसे जननीविहीन । वारंवार कंठ ये दाटून । गिळे ग्रास न अन्नाचा ।।१०।। सिंहासनी श्रीगुरुमूर्तीं । त्रिकाळ बसूनि घे आरती । क्षणांत यति क्षणांत भूपती । विधुवत्कांती वदनाची ।।११।। मागील द्वारी औदुंबर तळीं । बैसतां शोभे मूर्ति सांवळी । विधीनें का हें लिहीलें भाळीं । वियोग जाळी गुरूचा ।।१२।। स्मशानीं जाऊनि बैसतां क्वचित । शोभला जैसा गिरिजाकांत । भक्तस्कंदावरी कौसल्यासुत । भासला तद्वत श्रीगुरू ।।१३।। लाड म्हणे गुरु काननांतरीं । दुर्गम स्थळी जाय गिरिशिरीं । हनुमंतासम गमला अंतरीं । वर्णावें तरी काय म्यां ।।१४।। दळवी म्हणे गुरु नगरांत चालता । धरावें लागे किंकर हस्ता । साह्य तयांचें वनीं लाभता । दुःखाची वार्ता विसरली ।।१५।। अक्कलकोटीचा आला ब्राम्हण । तयास्तव नटला नृसिंहभान । विठ्‌ठल श्रीगुरू नव्हती दोन । हें मोहनिरसन करीतसे ।।१६।। आज तो श्रीगुरु पावला अस्त । अदृश्य जाहलें वैभव समस्त । आम्हां देखतां काळ संत्रस्त । आठवें गरूक्त सदैव ।।१७।। यापुढती तो नाहीं दिसणार । ऐसे सेवक शोक निर्भर । ग्लानी येतां चमत्कार । घडला प्रकार अपूर्व ।।१८।। सिंहासनी बैसला श्रीकृष्ण । सतेज शांत शोभायमान । शिष्यास म्हणे हाकारून । व्हा सावधान दुःख कां ।।१९।। शोक कां फुका मनीं न माय । आम्ही मेलोंसे वाटतें काय । डोळे उघडा फेडा संशय । नाहीं तिळप्राय असत्य ।।२०।। नव्हे स्वप्न हें पूर्ण जागृती । नव्हे ही मूर्छा नाही भ्रांती । व्यर्थ कां चळली ऐशी मती । तुम्हां संगती कृष्ण सदा ।।२१।। आश्वासूनि जाहला अदृश्य । आमुचें अस्तित्व नव्हे नश्य । फुकट कां होता अविचार वश्य । एवं सच्छिष्य बोधिले ।।२२।। आपसांत सारे करिती कुजबूज । श्रीगुरु सिंहासनीं दिसले मज । माझाही प्रकार तोचि समज । प्रत्यक्ष पदरज देखिले ।।२३।। सतेज बघतां वदनारविंद । मना वाटला अत्यानंद । अवघेचि म्हणती भक्तवृंद । आम्ही सुखकंद देखिले ।।२४।। कानीं प्रत्यक्ष पडला ध्वनी । कदापि ना जाऊं तुम्हापासूनी । फुकट भटकूं मोह भ्रमरानी । समाधान मनीं असो द्या ।।२५।। भजनकीर्तना करा आरंभ । दवडू नका नरजन्मलाभ । विसरा न विठ्‌ठल वच दुर्लभ । रुक्मिणीवल्लभ नाम गा ।।२६।। परस्परास बोलती सगळे । समर्थ करूनि दावी आगळे । आज्ञा मानूनि क्षण लव पळें । राहतां मिळे दर्शन ।।२७।। आसक्त जारिणी परपुरुषावरी । समजे न तिजला मी काय करी । वर्ततां दिसे घराचारीं । भ्रमतसे मन परी अन्यत्र ।।२८।। सरिलें भोजन कीं उपवासी । कळेना दिवस किंवा निशी । एकाग्रता दुर्मिळ मिळतां ऐसी । समीप सुखरासी श्रीगुरू ।।२९।। सांगा हो सांगा भक्तप्रमुख । विरह देतसे दुःख कीं सुख । विरहोत्तर विसरेना श्रीमुख । सदैव संमुख स्वामी दिसे ।।३०।। सिंहासनी दिसतां प्रत्यक्ष । अचूक सर्वदा न लागे लक्ष । येतां निरंतर दर्शन दुर्मिक्ष । आम्ही साक्षेप बुभिक्षितापरी ।।३१।। गुप्त व्हावया पूर्वी चटका । मना लागला नव्हता इतुका । आतां विसरेना पावही घटिका । विरह सुखद का दुःखद ।।३२।। वियोगानुभव अक्षय पदोपदीं । मना गुंतवी स्मरणाचे नादीं । अति मद्यपानें चढावी धुंदी । शरीरशुद्धी जाब तशी ।।३३।। सदा आठवे श्रीकृच्यालीला । विचार तदाकार जाहला । विरहव्यथेस मने जो विकला । गरुपद पावला चिरकाल तो ।।३४।। जन्म घेतला जयाचे पोटी । पाठविणें होतें तया वैकुंठी । विरहव्यथेनें ध्यान हत्‌पुटीं । ठेवूनि शेवटीं तरले ते ।।३५।। विरहदुःखास्तव येतें रुदन । अविरल एकाग्र करी तें मन । नाहीं नाही विरहीं विस्मरण । विरहें उदासीन होऊं नका ।।३६।। विरहव्यथेचे जें कां बीज । सुदीर्घ काळें फळेल सहज । सोडा दुःख हें पाहूं निज काज । श्रीगुरुराज स्मरूं या ।।३७।। विरहदुःख भोगविलें दशरथा । यशोदा नंदा विरहव्यथा । श्रीपादवल्लभ पिता माता । सोडूनि इष्टार्था गेले कीं ।।३८।। गाणगापुरी नुसिंहसरस्ती । गुप्त राहिले अवतारांतीं । अक्कलकोटग्रामीचे यती । समाधिस्थ असती गुप्तरूप ।।३९।। चौदाशे वर्षाचा चांगदेव । सुटला तयाचा देहाहंभाव । शेवटी नश्वर अवघेंचि विश्व । दुःख तयास्तव कायसें ।।४०।। समाथिकाळी नव्हता व्यास । पुढें तो आला वैराग्यमठास । शोकें शिणवितां कां मानस । म्हणे सर्वांस स्वस्थ असा ।।४१।। निजबोध मठिकेस्तव आपण । प्रयत्न करूनि करूं निर्माण । श्रीगुरुशासन आम्हां प्रमाण । सेवा संपूर्ण प्रथम हे ।।४२।। सुरूं कन्या आतां खटपट । समयाची पाहणें पडे वाट । तोंवरी बैसाया गंगातट । लागेना नीट मन येथे ।।४३।। श्रीगरूचें विहार मंदिर । वैराग्यमठ हा पवित्र सुंदर । उदास होतसें परी अंतर । चैन दिनरात्र पडेना ।।४४।। गुरुरहित सिंहासना आरती । आजवर आम्ही केली नव्हती । वियोगें फुटो पाहे छाती । नयनाची आर्ती पुरेना ।।४५।। आम्हीं तयार केला बिछाना । प्रत्यक्ष पहुडला श्रीगुरुराणा । यापुढें सारी करणें कल्पना । समाधान मना न दे ती ।।४६।। पक्वाने तयार केलीं अनेक । श्रीगुरुसाठीं आम्ही उत्सुक । भक्षिला जरी ग्रास एक । मोदातिरेक वाटला ।।४७।। आम्ही धुतली छाटी कौपीन । केलिया श्रीगुरुंनी परिधान । थन्य धन्य वाटावें जीवन । सांगावे काय काय म्हणून तरी ।।४८।। चर्मपादुका धुळीनें भरल्या । पुसूनि आम्ही मस्तकीं धरिल्या । पूर्वजकोटी उब्दरूनि गेल्या । वासना निमाल्या समूळ ।।४९।। आतां सारीच करणें कल्पना । प्रत्यक्ष भोग दिसेना नयना । भूक शमेना भक्षिल्याविना । उदास मना वाटतसे ।।५०।। मनाचा बदलूनि जाय ग्रह । सोडूनि जाऊं आतां हे गृह । कोणीहि धंरू नका आग्रह । होती दुःसह यातना ।।५१।। श्रीगुरुदेवाचें क्रीडास्थान । आम्हांस वंद्य वैकुंठाहून । निजबोध मठिका करणें निर्माण । हेहीं शासन त्यांचेंचि ।।५२।। ताराबाईचा असे नातू । अज्ञान मूल केवल परंतु । बहुत चालवूं बघती स्वहेतु । मनीं ये किंतु यास्तव ।।५३।। राहिलों होतो श्रीगरुसाठीं । सेवेस्तव केली आटापाटी । गुप्त तो झाला विश्वाचे पोटीं । देतसे भेटी अनन्यासी ।।५४।। गोपालन मिसें खेळला खेळ । निवटिले दैत्य अनेक खेळ । सोडूनि गेला तो गोकुळा । कृष्ण घननीळ सांवळा ।।५५।। प्राणाहुनि जे जतन करिती । पितामाय नंद यशोदा सती । सोडूनि गेला त्या जगत्पती । कारुण्यमूर्ति श्रीकृष्ण ।।५६।। गेला परी तयाचें स्मरण । विसरले नाही एकही क्षण । गोकुळभूमी परम पावन । त्यावरी सदन वैराग्य । । ५७ । । जेथें जेथें अनन्य स्मरण । तेथ दर्शना नाही वाण । ऐसें बोलूनि गेला ब्राह्मण । आवडले वचन सर्वातें ।।५८।। श्रीरघुरायें महाप्रयाणीं । अयोध्या नेलीं वैकुंठ भुवनीं । स्थानत्याग तत्तनये करूनी । केली राजधानी कुशावती । । ५९ । । तैशीच आम्हा वैराग्यमठीं । ओसाड वाटे सद्‌गरुसाठी । वास्तव्य करूं या गंगातटीं । अवघेचि बोलती किंकर ।।६०।। वैराग्यमठा सोडूनि यावरी । बैसो लागले गंगातिरीं । राजगुरु सिद्धेश्वरू सामोरी । किंवा घाटावरी सर्वेशाच्या ।।६१।। करवीर क्षेत्रीचा छत्रपतीराय । सिद्धेश्वर त्याचा गुरु होय । शिष्यत्वाचा मानुनी अनुनय । येथेंचि काय विसर्जिला ।।६२।। बांधूनि दिधलें भव्य सदन । थोडें फार तैसें भूदान । तेजस्वी तपस्वी द्विजनंदन । राहिला येऊनि करविरीं ।।६३।। तयाची काय वर्णावी महती । श्रीगुरूस नित्य बहुत प्रीती । केव्हा केव्हां वंदन करिती । जाऊनि बैसती समीप ।।६४।। कासया शिष्य केलास भूपती । मागुती पडली न कां हे गुंती । तथापि थन्य सिद्धेश जगतीं । बंधन तुजप्रती कायसें ।।६५।। ऐसें कांही कांही गुरूंनी । वंदतां ऐकिली होती वाणी । वंद्य हा महापुरुष इतुक्यावरूनी । पूर्वीच शिध्यांनी जाणिले ।।६६।। परी तें स्थळी सदैव गलबला । गंगेस यती नर बाल अबला । ओळखीचे पुसती येथ कां बसला । वाद चालिला कायसा ।।६७।। पराची करणें पंचाईत । असो नसो वा स्वहिताहित । सर्वत्र चालिली हेचि रीत । परी गरुभक्त कंटाळती ।।६८।। यावरी धरिला सर्वेश्वर घाट । म्हणती पुरे जनांची कटकट । स्वच्छंदें गुरु स्मरण अवीट । मिळतां एकांत घडेल ।।६९।। श्रीगुरूच्या बोलती वार्ता । सोसूनिया सुखदुःखावर्ता । एक म्हणे सर्वेश्वर भवानी भर्ता । ऐकतो कथा बोले तरी ।।७०।। आमुचा श्रीगुरु असे कीं ठावा । स्वस्थ बसलास कां महादेवा । गुरुरूप अवतरलासी भवा । ताराया भवार्णवासी ।।७१।। दुसरा भव हें काय नेणसी । हाच की श्रीगुरू स्मशानवासी । तंव तिसरा म्हणे राजविलासी । श्रीगुरूनी न तुल्य हा ।।७२।। आणीक शिष्य वदला वाणी । जगद्‌गुरू शिवशूळपाणी । अधिक उणें करिसी पहाणी । पापास धनी होऊं नको ।।७३।। देवाची करूं नये थट्‌टा । निगवे ग्रामीं लागला बट्‌टा । आम्हींच पेटूनियां हट्‌टा । केला भलता उपद्व्याप ।।७४।। तारानंदनाचा नंदन । गुरूंनी शिष्य स्कंदी वाहून । निगवे ग्रामीं कलें प्रयाण । विठ्‌ठल दर्शन घेती तैं ।।७५।। श्रीगुरुदेवालया बहिस्थ । आम्हां आठवली दुर्बुद्धि तेथ । हातीं धरूनि बालकाचा हात । केले विपरीत कर्म तैं ।।७६।। पांडुरंगास गालिप्रदान । करवितां लाजले नाहीं मन । बाहेर येतांच हास्यवदन । श्रीगुरुवचन बोलती ।।७७।। हे कां आठवली रे अवदशा । श्रीमुखीं ताडन केलें जगदीशा । सुवर्णालंकार पावला नाशा । निजकर्मवशा गती हे ।।७८।। बालकाहातीं स्वर्ण कंकणें । लेवविलीं होती ताराबाईनें । त्यांतील एक जगदीश इच्छेनें । कवण जाणे गेलें कसें ।।७९।। श्रीगुरुसमीप भक्तमंडळी । येऊनि लागती चरण कमळीं । स्वामी म्हणती नसती कळी । करितां वनमाळी कोपला ।।८०।। झाला तो तरी दंड अत्यल्प । कैसे रे तुमचे महत्याप । दयाळू श्रीधर मायबाप । अतिक्षमारूप आम्हांसी ।।८१।। विचारें करावें लागे कर्म । थट्‌टा नव्हे हा अनीति धर्म । चित्तास कैसा पडला भ्रम । दंड हा उत्तम जाहला ।।८२।। पुढती सकळ शिष्यजनीं मिळून । नूतन केलें सुवर्ण कंकण । देवाची थट्‌टा नको म्हणून । दिधलें स्मरण पूर्वीचें ।।८३।। सर्वेश्वर हा विश्वंभर । आमुचे श्रीगुरुचा प्रियकर । येऊनि ये स्थानीं वारंवार । महिमा थोर कथिला स्वयें ।।८४।। यावरी श्रीगुरुकथेविण । आपण सोडावें व्यर्थ भाषण । जया जें ठावें तें तेणें संपूर्ण । सप्रेम कथन करावें ।।८५।। यावरी सेवकीं केला नियम । चरित्रलेखना जाहले सुगम । तिहीं कथिलें लिहिणें तत्सम । इतुकें काम करविता गुरु ।।८६।। व्यासास पुढती लागला च्छंद । साधू श्रीगुरुशासन शब्द । दुसरी मठिका नाम निजबोध । निर्मूं उदंड यत्नेसी ।।८७।। पूर्ण झालिया नाहीं संतोष । न होतां विषाद नाहीं विशेष । श्रीगुरुवचना करूं परिपोष । सेवेचा हर्ष मिळे मना ।।८८।। साथलिया होय भजन पूजन । अनायायें भाविकजना दर्शन । आवडी निजपूर्व कर्मासमान । श्रीगुरुवचन मान्य मज ।।८९।। मठास आलों तैंचि बोलिले । शेंडेफळाचे' कारण पडिलें । कर्म हे सिद्धीस पाहिजे गेलें । आज्ञापिलें श्रीगुरूंनीं ।।९०।। तेचि रात्री व्यासादिक सेवका । श्रीगुरू सांगती व्यर्थ भीती कां? । निर्माण करा दुसरी मठिका । स्थान खंदकांसन्निध ।।९१।। गंगावेशींत मिळणार जागा । संशय सोडूनि सत्वर जा गा । भजनासाठीं दिनरात जागा । हरिनामगंगा वाहो द्या ।।९२।। आमुचे वचन परिपूर्ण माना । काळें जंव नच कापिल्या माना । जावें त्यजूनि मानावमाना । भजनी रमा ना निजसुखे ।।९३।। स्थान देईल कोल्हापूरराणा । पदार्थ कवण न पडेल उणा । उपयोग होय जगदुद्धरणा । स्वीकारा बाणा एकविध ।।९४।। तेंचि तेंचि कां लागे सांगावे । स्वधर्माचार हरिगुण गावे । विश्वासंहीन न कदा वागावे । दर्शना जावें भूपाच्या ।।९५।। व्यासा पूर्ण पुरुपदविश्वास । वरी गडबड करी निजमानस । दृष्टांत गमला जैसे पीयूष । आवडी विशेष सेवेची ।।९६।। दुसरे दिनीं येरु दृष्टांत । सांगूनि म्हणे बघतां कां अंत । कार्य चालावे ऐसें संथ । आमुचा पंथ गुरुआज्ञा ।।९७।। गुरूंनी सांगितलें तें स्थळ । आम्हांस वाटे नाहीं दुर्मिळ । इच्छा असे ते चला सकळ । विनवूं भूपाळ एकदां ।।९८।। इच्छा हेचि मनाची गति । इच्छेनुरुप घडे कृती । मनास एकचि गुरुपदरती । असतां पुसती मनोरथ ।।९९।। असतां एक वैराग्य मठिका । गुरु म्हणे काढा निजबोधशाखा । वैराग्य बाणतां निजबोध दर कां । अर्थ हा निका वाटतो ।।१००।। असतां प्रत्यक्ष घडली सेवा । आतां पथ कोण स्वीकारावा । यास्तव कधिलें वीणा चालवा । निजबोध बरवा नामें मिळे ।।१०१।। भिन्न व्यक्तीचा भिन्न स्वभाव । लोक येतील नित्य नवनव । समतेस बट्‌टा लागो न लव । निजबोधोभ्दर होय तो ।।१०२।। शारिरीक सुख, प्रतिष्ठा संपत्ती । अहंकार मान बढाई आसक्ती । याविरहित जनता जनार्दनाप्रती । हितकार्यार्यी साह्य करी ।।१०३।। चित्तीं अत्यंत निर्मलता । क्षणैक बिघडे न प्रसन्नता । येणें मागें सेवा साधितां । श्रीगुरुनाथा पावेल ।।१०४।। निर्माण होतां मठी निजबोध । लोक येतील अनेकविध । विसरूनिं मने मैत्रीविरोध । त्यागावे क्रोध तिरस्कृति ।।१०५।। असो कांही कां गुरूचा हेत । आम्ही तव केवळ आज्ञांकित । येणार चला मोहिनीकांत । पाहूं त्वरीत यावरी ।।१०६।। वैराग्यमठीं श्रीगरुराय । असतां होता शिष्यसमुदाय । तयाचे बहु गुरुसंप्रदाय । पाहतां होय अन्यजन ।।१०७।। नवखे कांही मिसळू लागले । गातां गुरुचरित जिहीं ऐकिलें । राजदर्शना जाणें नेमिलें । होते सगळे तये वेळीं ।।१०८।। जन जेथ पांच पंचवीस । मत मतांतरे तेथे बहुवस । कवण सुसिद्ध नुपदर्शनास । जाणें कवणास रुचेना ।।१०९।। आधींच धनवंत लोक लहरी । त्यांतही विशेष जनाधिकारी । बोलला एक व्यासासी वैखरी । ही बजबजपुरी अवधीच ।।११०।। मजला गमे हा विचार अयुक्त । पदरीं अवमान पडेल फक्त । ऐकतां म्हणती कांही भक्त । निष्ठायुक्त मनें जे ।।१११।। गुरूंनी सांगितलें तें वृथा । म्हणतां मनास होतसे व्यथा । अपमानाची कायसी कथा । आपण विपथा न गेलिया ।।११२।। जनीं निंदावें ऐसा कांही । कुमार्ग विचार स्वप्नीं नाहीं । दारधनाशा सुटेल सर्वही । श्रीगुरुसेवा ही प्रत्यक्ष ।।११३।। भक्षूं म्हणूनि येतां काळ । मनीं होणार नाहीं खळबळ । अनायासेंचि मरण केवळ । श्रीगरुजवळ मागणें ।।११४।। दैन्यावीण जगतीं जगावें । संतत हरीचे गुणनाम गावे । मरणीं आयासहीन असावें । हें मनोभावे मागणें ।।११५।। आम्ही अपमानासी भिवून । न थांबवू कदा राजदर्शन । घडेल जैसे विधिलेखन । श्रीगरुसप्रेरण यावरी ।।११६।। कुंभकाराचा एक युवक । प्रपंचकार्य साधूनि सकळिक । व्यासासंगती सद्‌भावपूर्वक । बैसे निःशंक येऊनी ।।११७।। गंगातटीं होते बसत । पुरातन नूतन कांही त्यांत । तया ही आज्ञा श्रीगुरु कथित । स्थलही निर्दिष्ट ऐकिलें ।।११८।। करवीर नगरपालिकेपासून । यत्न साधूंया देऊनि वेतन । सुचिरत्यक्त नातिविस्तीर्ण । आत्मसात् स्थान करिती ते ।।११९।। निर्मियलें निजबोथकुटीर । घेऊनियां बहुतीं पुढाकार । कुंभार तैसे दुजे किंकर । भजनादि प्रकार आरंभिती ।।१२०।। गंगातीरगता वृत्तांत । कुंभाकाराही केला विदित । होईल तेव्हां होवो विस्तृत । परंतु साप्रंत तेथें चला ।।१२१।। व्यासादिकांतें मानवलें । सुखें तें स्थळी येऊनि राहिले । श्रीपादुकार्चना आरंभिलें । उपयुक्त न स्थल परी ।।१२२।। भजनार्थ होय अति संकोच । मावती जन केवळ चारपांच । विस्तीर्ण पुढें होईल साच । विश्वास हाच सर्वांसी ।।१२३।। सान परी आरंभ होय उत्तम । सुरू जाहला भजनोपक्रम । पुढती भूपालदर्शन निर्गम । गुरु आज्ञा प्रथम आठविती ।।१२४।। यावरी जुनेनवे जन कांही । गुरूकार्या आवड धरिली जिहीं । । राजदर्शना निघती लवलाही । पुढिले अध्यायीं कथा ते ।।१२५।। जागा मिळेल होईल मठिका । यश देणार स्वये श्रीगुरुसखा । अन्नपूर्णा श्रीजगदंबिका । योगक्षेमादिका चालवील ।।१२६।। आहे पुढें ती सुरस कथा । भद्रादीश्वर स्वयें वदविता । आपण व्यर्थ कां वहावी अहंता । आपुलिया माथा अज्ञानें ।।१२७।। इति श्रीकृष्णलीलामृत । दशमाध्याय उत्तर चरित कर्ता करविता श्रीगुरु श्रीमंत । श्रीकृष्णनाथ स्वयेंचि ।।१२८।।
।।श्रीकृष्णार्पणमस्तु ।।