अध्याय २२

।। श्री गणेशाय नम । श्रीगुरुकृष्णसरस्वतीभ्यो नम ।।

चित्तीं दृढभाव निबंधन । निश्चलता मूळ ध्यानाधिष्ठान । मनें विसरूनि जावें मनपण । तें सर्व साधनदाता श्रीगुरु  ।। १ ।। गुरुराय सर्व देवांचा देव । जाणें आश्रितजन मनोभाव । यांचेवीण दे सारसर्वस्व । ऐसा करूणार्णव कोण असे  ।। २ ।। रुचला आचरिला सेवाच्छंद । निरभिमान निराश ऐसे जनवृंद । निसंदेह त्या देणार स्वपद । दाता प्रसिध्द श्रीगुरु  ।। ३ ।। उपस्थितकाळी अनंतमूर्ती । धरूनी अवतरे सर्वत्र क्षिती । अवश्य पाहिजे ते जगत्स्थिती । निर्मि मागूती स्वछंदे  ।। ४ ।। स्वधर्म कर्मरत लोकवर्ग । वारावा त्यांचा कुजनोपसर्ग । निजदासा खलनिर्मित दुर्ग । नाशक अपवर्ग मोद दे  ।। ५ ।। तो सद्गुरु क्षेत्रकरवीरस्थ । नामें श्रीकृष्णसरस्वती दत्त । लीला दाऊनि गेला अनंत । अद्यापी जागृत भासतो  ।। ६ ।। विषयीं कामीजन मनोनुवृत्ती । किंवा इंद्रियगण व्यसनामुक्ति । तद्वदनवरत प्रेमप्रवृत्ती । जयाचे चित्ती दैविक  ।। ७ ।। ऐसे जे अनन्य साधारण । खेळ खेळला ते सर्वे घेऊन । तयाचे चरित तयाचें आज्ञापन । सामर्थ्यसंपन्न तो एक  ।। ८ ।। संकल्प तयाचा येथिचा कर्ता । नकळे परंतु वृथा वाचाटा । ममता कवळी मना मोहाक्रांता । नसती विद्वत्ता आवडे  ।। ९ ।। होवो ती वासना अभिमान विनाश । तुटावे कामक्रोधांचे पाश । मिळतां श्रीगुरुपदाभिनिवेश । मोकळें मानस सेवेसी  ।। १० ।। गंगातीरी स्वप्रेमोल्लसित । बोलती सेवक तयाचें चरित । विसरले व्यवसाय जगदंतरित । आठविती वृत्त नित्य नवें  ।। ११ ।। गुरुप्रतिमा असावी ध्नानार्थ । ऐसा विचार करिती जन बहुत । वदनसाम्य निघे यंत्रप्रयुक्त । घ्यावें तें हित साधूनी  ।। १२ ।। प्रार्थिती  गुरुराया नानापरी । तुमचें ध्यान असे आम्हां अंतरी । तथापि अखंड डोळेभरी । वदनकांती पुरी दिसावी  ।। १३ ।। भावि स्वभक्तां कल्याणकारी । दिसतां आनंद वाटेल अंतरी । म्हणतली दीनजनांचा कैवारी । मागणें तरी अल्प कीं  ।। १४ ।। प्रत्यक्ष वैराग्योटजांतरी ।असतां अत्याग्रह धरिला किंकरी । तत्स्मरम झालें गंगातिरी । वाद परोपरीं चालिला  ।। १५ ।। अनंतकाळ करितां प्रार्थना । नये कदापि गुरुदेव मना । म्हणती काही तो कोणी दिसेना । घडे कां विनाप्रयास  ।। १६ ।। आधी रेखावे लागेल मानसी । स्थीर मग करणें महप्रयासी । एकदोन दिवसंचि या अभ्यासि । वैकुंठवासी होईल कां  ।। १७ ।। गंगातीरस्थ बोलती गुरुदास । स्मरते कांरे तुम्हांस गुरुभाष । आज गेलेरे गेले ते दिवस । प्रतिमा सुरस लाभली परी  ।। १८ ।। आम्ही ते काळी करितो न त्वरा । राहिला असता लाभ हा अपुरा । प्राप्तार्थ देणे रुचता गुरुवरा । कोण माघार घेईल  ।। १९ ।। तव एक म्हणे निरर्थक हा वाद । गुरुप्रतिमा इतिहास वद । करूनि बैसलो संसारोच्छेद । गाया स्वछंद गुरुगीत  ।। २० ।। आणूं नकारे मध्यें आडकथा । चालो द्या सुसूत्र चालिला गाथा । जया जे ठावे तो तें सांगता । इतरी स्तब्धता ठेवावी  ।। २१ ।। येती जाती अनेक चित्रकार । यशस्वी कोणी न होती नर । मी मी म्हणती तयांचा भ्रम दूर । झाला अहंकार विगलित  ।। २२ ।। मी मी म्हणती उतरला तद्गर्व । कलाकार कित्येक ठरले खर्व । पदरी कां पडे अपशय अपूर्व । लागे ना ठाव कवणासी  ।। २३ ।। एकाचि मूर्ती मस्तकविरहीत । एकाचे मुखचि दिसे विपरीत । लज्जान्वित कित्येक मदोद्धत । मौनेंचि तटस्थ राहती  ।। २४ ।। आपसांत करिती विचारविनिमय । आमुचे कोठे गेले चातुर्य । आजवरीचा द्रव्यार्जनोपाय । जाहला काय कळेना  ।। २५ ।। प्रयत्नाची केली परमावधि । शेवटी कंठित जाहली बुध्दी । कळेना पडिले कोणें प्रमादी । का यशसिध्दी दुरावली  ।। २६ ।। चमत्कृति एक म्हणे ही दैवी । प्रार्थना तरी करून पहावी । मानवली इतरांस युक्ति बरवी। यांची कृपा व्हावी अवश्य  ।। २७ ।। आम्ही गुंतलो नित्य धनार्जना । देवधर्माची विसरूनि कल्पना । प्रथमचि यशापयश शासना । उद्वेगकर मना शिकलों की  ।। २८ ।। दुजा बोलिला आमुच्या दैवे । घडलें तें शुभमंगल आघवे । यामुळे तरी देव आठवे। वृथा मानावे दुःख कां  ।। २९ ।। अपयशावीण न यशा मोल । अपयश पुनसंथानबल । अपयश देणारं धैर्य विपुल । निष्ठा नेईल सिध्दीस  ।। ३० ।। सहजसाध्य इतर कार्यसम । दिसेना येथील सुलभाधिगम । वाटतें होईल सुयत्नक्षम । निष्ठा सप्रेम ठेविता  ।। ३१ ।। आडवा येथे येतो अभिमान । तत्फलजन्य हैं अवहेलन । आतां करूनि शुध्दांतकरण । आधीं पदसेवन साधावें ।३२ ।। तेथील कांही शिष्य समवेत । विचार करिती कळवृनि हद्गत । उपाच हाचि सर्वोत्तम येथ । वदले समस्त किंकर  ।। ३३ ।। अभिमान वासनेंचे वावडें । श्रीगुरारायास न आवडे। जे जन येती आपणाकडे । तयाचे रोकडे दुः हरी  ।। ३४ ।। व्हावा तुम्हांबरी अनुग्रह । दाविती यास्तव अपूर्ण विग्रह । वाकुडें दिसतां न होय सुसह । मनोनिग्रह वाढेल  ।। ३५ ।। यास्तव कांही गुरुपदसेवन । करावे मनी निष्ठा ठेवून । थोंडे बहुदृढ अखंड चिंतन । इच्छा परिपूर्ण करील । ३६ ।। ऐकूनिया गुरुशिष्य बोल । निश्चयें भजती दोघे त्यांतील । मिळावे आपणा इष्टफल । इच्छा प्रबल ही एक  ।। ३७ ।। सेवा करीत राहिले दोघे । एकास गुरु बोलती कालौघे । इच्छा आपुली परिपूर्ण करूनि घे । टाकूनि अवघे विकल्प  ।। ३८ ।। ऐकतां दुजयास वाटला खेद । आमुचा एकसमयावच्छेद । असतां करूनि दाविला भेद । मी अप्रबुध्द ठरलों की ।। ३९ ।। मिळाला होता श्रीगुरुसंदेश । तो म्हणे मानूं नको बा क्लेश । उभयतांसही जाण आदेश । लागूं कार्यास एकत्र  ।। ४० ।। विनंती माझी न सहा उपदेश । आलें उभयतांसही अपयश । आमुचा समविद्याभिनिवेश । होशी उदास कासया  ।। ४१ ।। दोघा सम देईल समर्थ यश। मायबाप अधिक उणे न तयास । कां कष्टविसी निजमानस । व्हावें उदास न कदापि  ।। ४२।। येर म्हणे बा तव बोल खरे । परी सत्य तव निष्ठेंचे वारे । म्हणवूनि करूणा केली गुरुवरें । मप्रेम अपुरें पडतसे  ।। ४३ ।। त्वत्तुल्य नव्हे ममैकतानता । कां व्यर्थ वाहसि माझी चिंता । द्यावी न मजला भाग ग्राहकता । दुर्दैवी पुरता मित्र तव  ।। ४४ ।। यापरी वदती ते एकमेकां । येईना परंतु इष्टार्थ घटिका । आपुली त्वरा न लाभ भूमिका । घ्यावे सेवासुखा उगेचि  ।। ४५ ।। काळाची पहात रहाले वाट । गेले दिन पुढें चारआठ । बडोदे पट्टणीचा सुप्रवृत्त । आला नगरांत कोणी जन  ।। ४६ ।। मिळविले तेणें प्रशंसापत्र । यत्नें गांठिला करवीर भूवर । मनमानेशी आकृती सुंदर । तुमची सत्वर काढीन म्हणे  ।। ४७ ।। रायास मानवले ते बोल । म्हणे उदयीक हे होईल । ये घेऊनिया जें जे लागेल । दहा घटि काल संपता  ।। ४८ ।। मांडविलें सिंहासन सुंदर । मौक्तिकमाला  स्वर्णालेकार । बहुमोल कित्येक रत्नहार । अनेक प्रकार आणविले  ।। ४९ ।। निजरुची समान करील भूपती । म्हणवूनि सेवक वाट पाहती । कोणी रायास स्नान घालिती । तैले माखती अंगासी  ।। ५० ।। इकडे गुरुदेव वैराग्यमठीं । चलाचलारे म्हणती उठाउठी । आज ती पहा घडेल गोठी । कारणासाठी न संपूर्ण  ।। ५१ ।। बोल बोलूनियां केली त्वरा । मागे धांवले जन दहाबारा । स्वामी गति न आगळे इतरां । हेतु किंकरा  कळेना  ।। ५२ ।। जाती लक्षूनि प्रासादपंथ । सवें सेवकजन आश्चर्यभरित । गुरुरायाचे न कळे हद्गत । वेगळें सांप्रत सर्व दिसे  ।। ५३ ।। एक म्हणे करिता कांरे आई । संगती असे समर्थ गुरुमाई । जातील उगेचि जाऊं ते ठायी । दिसेल सर्वही समक्ष  ।। ५४ ।। होती आकृतीलेखन मांडणी । श्रीगुरु पातले तये स्थानीं । स्वकरें अंगरखा टोपी काढूनि । राजसिंहासनीं बैसले  ।। ५५ ।। एक दोन स्वयें मौक्तिकमाळा । निवडूनियां घातिल्या गळा । कधी न देखिले ते दिसले डोळा । प्रकार वेगळा हा म्हणती  ।। ५६ ।। अंगीचा काढू जाता मळका । काढू न देती गुरु अंगरखा । मारूनि दूर घालविती सेवका । तेंचि आज कां करिती स्वयें  ।। ।५७ ।। आमुचा कांही न चले तर्क । दुजा म्हणे पहा रहा मूक । बहुदिन इच्छित होते लोक । गुरुचित्र सम्यक निघेल तें  ।। ५८ ।। करावी पुजा धरावें ध्यान । एकांति श्रीगुरुदेव चिंतन । लाभकाळ हा उगवला सुदिन । इच्छा परिपूर्ण जाहली  ।। ५९ ।। गुरुभक्त निमग्न निजानंदी । घाबरली राजसेवकमांदी । पहा बैसलों आम्ही मूढधी । होऊं अपराधी या योंगे  ।। ६० ।। घालवूं वास तरी तेंही पाप । नेणो दंढील की आम्हा भूप । लोक म्हणती हा गुरुदेवरूप । बहुजनकोप ओढवेल  ।। ६१ ।। रासाय घडलें ते कराया कथन । धांवला तयांतील एकजण । वस्तुस्थितींचे वर्तमान । कळतां भूप मन संतोषलें  ।। ६२ ।। निशंक मने करा जा कार्य । नाही कांही तुम्हास भय । यावरी दवडूं नका समय । आला दमायम स्वामी गृहा  ।। ६३ ।। नृपाज्ञा मिळतां दक्ष ते भृत्य । कराया सिध्द झाले स्वकृत्य । प्रासादी सर्व संपूर्ण साहित्य । सरला कार्यार्थ तात्काळ  ।। ६४ ।। स्वहस्तें माला तेथेंचि ठेविली । उतरले सिंहसनाखाली । शिष्याही पूर्ववसनें लेवविली । निघाले पदचाली सत्वर  ।। ६५ ।। नाहीं घेतली रायाची भेट । किंकर जनासह धरिली वाट । प्रासादवासिया गमलें अनिष्ट । पाचारा परत म्हणताती  ।। ६६ ।। घरा आला तो सामान्य मानव । नव्हे ऐसाची ऐको गौरव । भूप मनासही होतां जाणिव । म्हणे घ्या धांव बोलवा तया  ।। ६७ ।। तुरगरथ अथवा यंत्ररथ । देऊनि पाठवूं सन्मानयुत । मागुती परतुनि आलिया येथ । पुजूं यथोचित साहित्यें  ।। ६८ ।। कथिलें परी तें नाही घडले । पुढती प्रासादा नाही गेलें । वाहनारोहण मात्र स्वीकारलें । अल्पचि काळें आले मठा  ।। ६९ ।। प्रतिमाकाळींचे सिंहासन । मृदु आस्तरणें पीठोपस्थान । गळां घातलें तें रत्नाभरण । श्रीगुरुपदार्पण राव करी  ।। ७० ।। पाचारितां आले असते घरां । स्वीकारिलें असतें की वस्तुमात्रा । यदृच्छें घडूनि गेलिया व्यापार । संतोष अंतरा पांहता  ।। ७१ ।। दर्शना स्वयें करवीरभूपती । येऊनि गेले वैराग्यमठीं । प्रसिध्द जाहली प्रथमाकृती । न रूचे परी ती कवणाही  ।। ७२ ।। कार्यकर्ता कुशल संपूर्ण साधन । अनाहत घडलें समर्थागमन । लागलें यशास परी लांच्छन । प्रतिमादर्शन न रुचे जना  ।। ७३ ।। मठीचिया चित्रकारद्वया । भय वाटलें गुरुमाया । यशोभावना साशंकमया । करी तदह्रदया अधीर  ।। ७४ ।। निघेल अथवा न निघेल चित्र । पदरीं पडेल अपयश मात्र । पुरे हा च्छंद जाऊं अन्यत्र। लांच्छना पात्र का व्हांवे  ।। ७५ ।। दुजा म्हणे आतां हे न बरवें । हांती धरिले तें उगेचि करावें । यशापशप्राप्ती निजदैवें । सेवेस मुकावें कासया  ।। ७६ ।। अधैर्य होणें हें कुलक्षण । अंतरतील कीं श्रीगुरुचरण । आजवरी केलें सेवाचरण । पुढें चंचलमन अपकीर्ती  ।। ७७ ।। आडवी येवों न द्यावी भिती । शंका घेणें हे अधोगती । अधैर्य लक्षण जाण कर्मच्युती । घेतलें हाती ते करावें  ।। ७८ ।। परस्पर ऐंसे समाधान । करीत राहिले दोघेजण । मठीचे सेवक कालेंकरून । आकृती लेखन वंच्छिती  ।। ७९ ।। सुशोभित साधूनिया सिध्दता । चित्र काढिते झाले उभयता । अल्पाधिक पहिल्याहूनि साम्यता । परि परिपूर्तता दिसेना  ।। ८० ।। महाभाग कोणी यशोधन । कलाकार कुशल विद्यानिपुण । लाभली सिध्दी तया परिपूर्ण । दे समाधान सकळासी  ।। ८१ ।। तयांचे यावरी हस्तविस्तरण । प्रयत्नें करिती कोणी जन । पुढत पुढती गुरुसाम्यदर्शन। साधिती धनार्जन कारणी  ।। ८२ ।। अद्यापि प्रयत्न दिसती प्रचलित । आकार नूतन निघती सुविहित । भावें भजतां पुरती मनोरथ । प्रतिमावृत्त ऐसे असे  ।। ८३ ।। ध्यानाभ्यासाची अविरत गोडी । विस्तृताकारी तया आवडी । अंतप्रेरणा वाढे घडिघडि । विस्मृती पाडी देहाची  ।। ८४ ।। गुरूनी स्वदेह केला गुप्त । प्रतिमारूपें तो सर्वव्याप्त । ज्ञानी जनांचा अनादि सिध्दांत । तो नव्हे हेत येथेंपरी  ।। ८५ ।। कळेना निर्गुणरुप सिध्दांत । नामस्मरणसेवा आमुचा पंथ । गुरुदेव आमुच सगुण श्रीमंत । तत्सेवक संत सांगती  ।। ८६ ।। बायजाबाई गुरुपरिचारिका । यावरी तयेचें चरित आइका । सोडूनी जाय न लवपळ घटिका । वैराग्यमठिका गुरुपीठ  ।। ८७ ।। होते तिजला कन्यका कुमर । सुखरूप चालिला असतां संसार । विनियोगापुरते मिळे समग्र । नांदे निरंतर संतोष  ।। ८८ ।। जगंदबा करवीरनिवासिनी । तियेची पूर्वार्जित सेवा सदनीं । नित्य नौकरी तेथें सारूनी । वैराग्यभुवनीं येतसे  ।। ८९ ।। गुरुपदसेवनें काळ सारावा । फुकट आयुष्य न घडतां सेवा । व्यसन हें एक लागले जीवा । सर्वस्व ठेवा श्रीगुरु म्हणे  ।। ९० ।। संसारी पडिलें नाही उणे । सुखसारचिर मज दाविलें तेणे । विसरले आयास जनक जिणें । स्मरणामृतपानें तृप्त मन  ।। ९१ ।। बाइजा सिंहासनासमीप । परिमित खाणें पिणें झोंप । क्वचित माया मोहाचि झडप । परंतु तापदेई तिज  ।। ९२ ।। काळाची कैशी अस्थीर चाल । आज दिसेना होतें जे काल। काळ न विचारी मंगलामंगल । भणंग दिन रात  ।। ९३ ।। गणपती बाइजाबाईचा पुत्र । निवर्तलें एकाएकीं तत्कलत्र । बिघडलें सकल संसारसूत्र । घटना विचित्र विधीची  ।। ९४ ।। तरुण सशक्त मृदुभाषिणी । सदैव भर्तृमोनुगामिनी । इतर स्वजनाकांक्षित गृहिणी । गेली निघूनी अचिंतित  ।। ९५ ।। घडलें प्रयत्नें एकेंकदां । निर्माण तयांत होतां आपदा । वृध्देस चिंता लागली तदा । श्रीगुरुपदा विनवीतसे  ।। ९६ ।। पुढती व्हावें विवाहमंल । मनासारिखें मिळावें स्थळ । चिंतिलें देणार मनोज दयाळ । तो कां करील निराश ।। ९७ ।। बायजाबईस वास्तव्य मठीं । गृहा जाय अवश्य कार्यापुरती। तनय विवाह वासना दिनराती । गुरुदेवा प्रार्थी एकचि  ।। ९८ ।। न मागणें तुम्हासारखिया । उदार समर्थ सर्वस्व दातिया । सांगु मग कवणा दुजिया । बाळा निजमाया एक दिसे  ।। ९९ ।। अबलाजन्म अज्ञानखाणी । वासना एक एकामागुनी । मनास नित्य करिती पोखरणी । मायेची करणी अनावर  ।। १०० ।। परिस्थिती साधारण । आम्ही नोव्हेचि की धनसंपन्न । द्वितीयसंबंध मग जोडील कवण । वासना अपुर्व दुःख दे  ।। १०१ ।। भरवंसा तुमचिया पायाचा पूर्ण । नित्य शुभसूचक होती शकुन । लवतां राहीना मम वाम नयन । येईना दिन परी तो  ।। १०२ ।। यापरी उठतां बैसतां । ध्यास लागला वृध्देचा चित्ता । आडवी येते सत्कर्म साधिता । ते कां अंतस्था कळेना  ।। १०३ ।। अल्पचि काळें श्रीगुरुदर्शना । मठाप्रती आली कोणी ललना । पतीसह वर संशोधना । मनी कल्पना तियेच्या  ।। १०४ ।। कन्या तियेची एक उपवार । विवाह तियेचा शक्त्यनुसार । कराया इच्छिता मातापितर । विदित समाचार तयांसी  ।। १०५ ।। गुरुभक्त बाईजाबाई कदम । स्नुषा तियेची पावली परंधाम । सुकूलीन वंश दिसे आम्हांसम । द्यावी - कन्या मम ते सदनी  ।। १०६ ।। ऐकतो सद्गुरुस्वामींची ख्याती । प्रार्थूनी तयांस पुसूं अनुमती । महत्व तेथिचें बहुजन सांगती । तारील संकटी आम्हांसी  ।। १०७ ।। धनव्यय आमुचा संकुचित । सुस्थळ व्हावें कन्येस प्राप्त । इच्छेसम करील श्रीगुरुदत्त । हेतु मनांत बहुत हा  ।। १०८ ।। ऐशा विचारें आली मठा । स्वामी म्हणती घ्या पुत्रशता । संतती संपत्तीचा वाटा । आला विधिलिखिता समान  ।। १०९ ।। ताराबाई पुसे गुरुराया । सुख होईल की बाइजा तनया । एकमनें नांदी की पतिजाया । श्रीगुरुराया सांगावें  ।। ११० ।। स्वामी पुनश्च पूर्ववत । म्हणती पुत्रशत संपत्तीशत । विधीनें पूर्वीच मारिली गांठ । साधावें त्वरित मंगल  ।। १११ ।। आले होते मठा पतिपत्नी । रुचली तयांस श्रीगुरुवाणी । वरवधू परस्परांस दाऊनी । निश्चित उभारणी करविली  ।। ११२ ।। विवाह झालीया दुसरी सून । बाईजाबाईस आनंद पाहून । आशानिराशें वा गुरुसेवन । करितां उणें न कांहीच  ।। ११३ ।। सहेतुक कर्मे म्हणती द्वाड । असावी निष्काम हेतूची चाड । परंतु आम्हां लोकद्वय जोड । देईल गोड गुरुभजन  ।। ११४ ।। अक्षरश बोलणे करणें एक । क्वचितचि मिळती ऐसे लोक । सर्वत्र भरलें कलिकौतुक । अदृश्य पुण्यश्लोक जाहले  ।। ११५ ।। ज्ञानाराचा अंगी न लव । फांके मनीची मात्र धांव । याहूनि सप्रेम कीर्तन गौरव । संतोष अभिनव दावील  ।। ११६ ।। कीर्तनें आशेचा पुशिला ठाव । न रुचे कैवल्याचेंही नांव । नामस्मरणीय रंगतो जीव । मनाची धांव खुंटतसे  ।। ११७ ।। ह्रदयी निश्चल अखंड ध्यान । मुखें रात्रंदिन नामगान । वासनाक्षय पुढे चरितलेखन । करवी परिपूर्ण सुखेचि  ।। ११८ ।। इति श्रीकृष्णलीलामृत । बाविसावा अध्याय उत्तरचरित । पठण करोत भाविक । कर्ताकरविता भद्रगिरिनाथ  ।। ११९।।   
।। श्रीकृष्णार्पणमस्तु  ।। 