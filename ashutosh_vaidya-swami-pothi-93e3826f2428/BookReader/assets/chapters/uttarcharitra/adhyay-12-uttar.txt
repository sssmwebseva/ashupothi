
अध्याय १२ वा
।। श्रीगणेशाय नम: । श्रीगुरुभ्यो नम: ।।
श्रीगुरो सत्यानंदस्वरूपा । बोधैकसुखधनदायक भूपा । बुद्धिसाक्षी त्रैमूति विश्वपा । कृष्णा कृपासागरा ।। १ ।। मी तरी अज्ञानतिमिरांधदास । ज्ञानांजन घाली करी डोळस । देवही करिती तुझीच आस । ज्ञानार्जनास सदैव ।। २ ।। चिदात्मरूपें चराचर व्यापक । गुरुत्वें सुष्टी प्रकाशक । तत्त्वमसि पद ज्ञान-दर्शक । योगमार्गपथिक भजती तुज ।।३।। ज्ञानार्जन कार्या आद्यदेवता । लीलानाटकी विश्व-निर्माता । शिष्यास देई निजयोग्यता । श्रीगुरू दाता दयार्णव ।।४।। पुरातन विद्या अथवा नवी । गत वर्तमानकाळी वा भावी । कळेना श्रीगुरू जरी न दावी । पूर्णत्व पदवी गुरूसी ।।५।। ज्याचि कृपे सत्य ये हातां । ज्याचिया आनंदे आनंद पुरता । विश्वस्थितिलय कारण कर्ता । मनोमलहर्ता गुरुराज ।। ६ ।। त्रिलोक शोधितां गुरुगौरव । सुरासुरदानव तैसे मानव । म्हणती गुरुसम नाहीं देव । श्रीगुरुवैभव वानिती ।। ७ ।। तो श्रीगुरु म्हणे कीर्तनभक्ती । पदरीं घेई चिर हे मदुक्ती । नृदेह सार्थक्य सुलभ युक्ती । होता ये मुक्ती आयाचित ।। ८ ।। तेथ मी याचक न मागे आन । मम हृत्कमळीं घालूनि आसन । राहणे तुमचे सिद्धिसाधन । सुखैकनिधान गुरुराया ।।९।। श्रीपती स्वगुणगानप्रिय । तो म्हणे मीच श्रीगुरू होय । दैविक भौतिक अखिल ज्ञानोदय । पूर्ण स्फूर्तिमय मीच कीं ।।१०।। अखिल विश्वांतरी एकचि तत्त्व । द्वैत भ्रमजाता एकचि देव । तोचि तूं निःशंक स्वयमेव । मायेचे नांव पुसलिया ।।११।। मस्तका करांबुज स्पर्श । झालिया सहज अज्ञाननाश । गुरुशिष्यत्वही ठेले निःशेष । ये ज्ञानकोश हातासी ।।१२।। परी आम्हां तें नलगे ज्ञान । जन्मोजन्मीं गुरुपद सेवन । करूं कृष्णकृपा पीयुषपान । द्वैत माधुर्य न अद्वैती ।। १३ ।। अमृत स्वयेंचि होतां चवी । गोडी कैसी तो अनुभवी । यास्तव वेगळे राहूनि प्यावी । सुधाची बरवी आकंठ ।।१४।। व्यासदिक नगरमार्गे येतां । बोलती निजबोधमठिका वार्ता । भेटला भूवर येऊनि आइता । सुशकुन चित्ता वाटला ।। १५ ।। करावे लागलें नच आर्जव । पुसावा लागला नाहीं उपाव । सोडिला नाहीं बैसला ठाव । श्रीकृष्णदेव करणी हे ।।१६।। येऊनि पोंचले निजबोध कुटीरा । उगवला पुढें दिवस दुसरा । संकेत स्थळा करुनी त्वरा । आले नृपवरा भेटावया ।। १७ ।।अल्पावधीत आला भूवर । वचना पडिलें नाही अंतर । पाहूनियां श्रीगुरुकिंकर । दावा सत्वर स्थळ म्हणे ।।१८।। खंदकसमीप असें देऊळ । तयाचे दक्षिण भागीं स्थळ । मिळता होणार कार्य सफळ । विनवी भूपाळ च्छत्रपते ।। १९ ।। जागा तरी दिसे हे पडीक । आम्हीच याचे धनी प्रमुख । पूर्वीपासून दिसतो खंदक । कलहमूलक नाहीं मुळीं ।। २० ।। येणार नाहीं कांही अडथळा । विचार कारण न दिसे डोळा । आतां दवडणें नलगे वेळा । अभीष्ट स्थळा देऊं द्विजा ।। २१ ।। किती पाहिजे स्थळ ब्राहमणा । आतांचि करूनि देऊं खुणा । पुसतसे तेव्हां करवीरराणा । आतां दिनावधी नको ।। २२ ।। साठ चाळीस हस्त प्रमाण । लांबी रुंदी पाहिजे विस्तीर्ण । द्विजें विनवितां राव अनुमोदन । देऊनि मापन करवी तदा ।।२३।। दिधले म्हणता लेखदान । द्विजे मागितले कर जोडून । आचंद्रार्क हें चिरंतन । असावें स्थान महाराजा ।। २४ ।। श्रीशिवावतार शिवच्छत्रपति । संस्थापक संपादक यशोमूर्ति । आपुली तदीय वंशसंभूति । असो अमर कीर्ति एवढी ।।२५।। मठ झालिया स्थापूं पादुका । उपकारार्थ होईल लोका । शाहूरायांचा कीर्ति डंका । नाम राहो का अजरामर ।।२६।। राव म्हणे यारे उदईक । कार्य होऊनी जाईल नावे । पदरीं पडेल आमुचा लेख । जाणावी भाक सत्य हे ।। २७ ।। राये कथिलें तें आणूनि ध्यानीं । व्यासादिक भेटीसी अपरदिनीं । जातां सांगितलें सेवकजनीं । आज तंव परतूनि जाणें पडे ।।२८।। ते दिनीं झाली नाहीं भेटी । परी भक्तजन नव्हती कष्टी । हो ना होय तंव सोडू न पाठी । आवड मोठी भक्तीची ।। २९ ।। गुरुरायाचें गूढ अत्यंत । जाणेल कोण यःकश्चित । मान खालीं घालूनि चिंतीत । जाऊं कार्यार्थ साधाया ।।३०।। न कळे कोणी कां ये आडवे । इतुकें स्थान कासया द्यावे । उबगला राव किंवा स्वभावें । वृत्त कळावे कैशापरी ।।३१।।कुंभार म्हणे ऐका व्यासजी । रीत चालली सर्वत्र आजी । परहितकार्या उपाय योजी । बहुजन समाजी आपुलिया ।। ३२ ।। आपुलें होवो न होवो बरें । परोत्कर्षाचें असह्य वारे । करावे काय जगचि सारे । या कुविचारें नाडले ।।३ ३ ।। एके दुजियासी कांही दिधले । देखतां चित विषण्ण जाहले । कलिभक्त ऐसे खळ जन्मले । नांवही नुरले सत्याचें ।।३ ४ ।। असो होणार करील अन्यथा । ऐसा समर्थ नव्हे विधाता । रिद्धीसिद्धिवर हेरंबपिता । भिक्षा मागतां न सुटे त्या ।। ३५ ।। स्वये श्रीकांत तो देववर्य । अखिल ब्रम्हांड ज्याचे ऐश्वर्य । भीक मागे तो नव्हे आश्चर्य । निजभागधेय चूकेना । १३० ।। ब्रम्हांडव्यापी इतुका मोठा । कपटपटु वामन बहु धाकुटा । प्रकट दाखवी आकार खोटा । सुरसंकटा हरावया ।।३७ ।। करावे तुमचें समाधान । इतुके कैसे मजला ज्ञान । सर्वज्ञ श्रीगुरुदास ब्राम्हण । तुमची शिकवण सारी हे । १६३ ।। संभाषणमग्न आले कुटीरा । अस्थैर्य परी गांजी अंतरा । दुर्लभ झालें भेटणे भूवरा । आपुली त्वरा कामा न ये ।। १३९ ।। मनींचें सांगावे सुखदुःख । प्रेमस्थान मायेहूनि अधिक । उदास कधीं न करील बालक । तो गुरुनायक एकला ।। ४० ।। सांगणें तयास तरी नलगे । मन बैसेना परी उगे । भ्रमला व्यास विचारतरंगे । धैर्य न भंगे तथापि ।। ४१ ।। अस्वास्थ पडों न दे चैन । पुढती कवण मार्गावलंबन । भेटीस काय करावे साधन । मार्गदर्शन करो गुरु ।।४२।। मनास लागली अखंड तळमळ । तें कां नेणें साक्षी दयाळ । तयाचा कवणा कळे खेळ । भेटला भूपाळ तेचि दिनीं ।। ४३ ।। अतर्क्य ईश्वराचें विंदान । शाहू राजयाचे नंदन । नामसप्ताह दोघेही जण । भगवद्भजन आरंभिती । ४४ ।। सर्व सुखसमयीं निरोगी वरिष्टा । अखिल समृद्धिकाळीं हरिनिष्टां । विद्वत्ता विजिताभिमान चेष्ट । क्वचिद्‌ दृष्टिपथा येतसे ।। ४५ ।। असो करवीर छत्रपती तनय । आरंभिते झालें भजनकार्य । रात्रौ भजनीमंडळ समुदाय । येती प्रेममय नित्य नवे ।। ४६ ।। चुकोनि गेला भेटीचा अवसर । ते रात्रीं निजबोधालया कुंभार । पाचारितां भजना जाती सत्वर । व्यासा बरोबर घेऊनि ।। ४७ ।। भजनीं भरली रंगदेवता । आनंदमग्न जन गातां नाचतां । स्वये भूपाल पातला अवचिता । दो घडी ऐकता होय तो ।। ४८ ।।शांत मन करूनि एके ठाया । बैसणें कदा नावडे राया । परी हरिनामगान रुचे तद्हृदया । हें तंव माय अतर्क्य ।। ४९ ।। उत्तरोत्तर बहु वाटे गोड । गा रे पुढती नाम उदंड । बैसोनि श्रवण करूं अखंड । जाहले थंड मन म्हणे ।। ५० ।। प्रसन्न जाहलों कांही मागा । मनोरथ पुरवू आवडी जोगा । थोडा फार मज विचार सांगा । तुम्हां देऊं गा कांही तरी । ५१ ।। चित्ता वाटलें समाधान । विसरूनि गेला अवघा शीण । शांतपणे म्या ऐकिलें भजन । हरिनामें मन मोहिले ।।५२ ।। आतां करूं नका संकोच । कुंभार तेव्हां वदला वच । आमुचे गुरु व्यास हे साच । द्यावे त्यांचेच मागणे । १५३ ।। बघतां व्यासास बोलिला राणा । त्वदिच्छा जाणें मी ब्राम्हणा । उद्यां होईल पूर्ण कामना । अंतर यांत ना होईल ।।५४ ।। आमुची घालूनिया मुद्रिका । उद्यां मिळेल लेखनपत्रिका । आतां घेणे नलगे शंका । जाईल फुका न हेतू तुझा ।।५५ ।। यत्ने जोडिलें तुवा सद्यश । यावरी होऊ नको निराश । निःस्वार्थी जना देववश । कार्य अविनाश करावें ।।५६ ।। नृपशब्दांची अत्यंत जागृती । ठेवूनि व्यास निघाला पुढती । कदापि शंका नकारार्थी । शिवली नाहीं ती मनासी । १०५७ ।। प्रातःकाळीच भक्तजना । सवे घेऊनि दोघांजणा । दुसरें दिनीं राजदर्शना । निघे शासनानुरूप तो ।। ५८ ।। प्रथम श्रीगुरुपदीं माथा । ठेवूनि व्यास विनवी समर्था । कार्य जयाचें तोचि कीं कर्ता । आम्हांस चिंता कायसी ।।५९ ।। आपुले आपण पाहुनी घ्यावे । आम्ही आज्ञेचे भृत्य आघवे । कार्या आरंभ करणें ठावें । उगेचि जावे आवडे हें ।।६०।। ऐशिया विवेकाची जागृती । ठेवूनि व्यास निघाला पुढती । कदापि शंका नकारार्थी । शिवली नाहीं ती मनासी ।।६०।। इतरही जे कां निघती सवें । गुरुपद तिहीं न मिळे सद्‌भावें । म्हणती कार्य आमुचे व्हावें । मठी गुरुदेवें उभवावी ।। ६२ ।। गातां गुरुरायाचे पोवाडे । वाट चालले अवघे स्वच्छंदे । इष्टस्थान दृष्टीस पडे । द्वारपाल पुढें उभा असे ।।६३ ।। होऊनि नम्र जोडी हात । मज्जाव तुम्हांस नसे येथ । म्हणे स्वेच्छेने जावे आंत । आज मनोरथ पुरेल । १६४ ।। प्रासादप्रवेश मिळे अविरोध । राव भेटला हातीं कागद । उद्यानीं फिरे सहज ससुहृद । व्यासा आनंद पाहतां ।।६५।।  तरुतळी शीतळ च्छाया । भक्त ते बघतां म्हणे या या । सनदही घेऊनि लागा कार्या । काळ न वाया दवडावा ।। ६६ ।। जावे नगरपालिका सदनीं । आमुची लेखी आज्ञा ते स्थांनीं । मान्यता मिळेल दाविलिया क्षणीं । धरावा मनीं न संकोच ।।६७ ।। स्थळाचे घेऊनि योग्य माप । पूर्ण करितील जैसा संकल्प । आडकाठी न येईल अल्प । असावें सुखरूप यावरी ।। ६८ ।। जाशील निघूनि तूं तैसा मी । उद्यांचा सर्व विचार निकामी । केलें धन्य मज मागूनी भूमी । आतां स्वकर्मी रत व्हावें ।।६९ ।। राव मी मत्संगतीचे जन । लोभी स्वार्थपरायण । सारे तोंडपूजेपण निपुण । पूर्ण समजून असे मी ।। ७० ।। अवघड परंतु याचा त्याग । आम्हां पाहिजे चतुर्विध जग । धूर्तपण मात्र तदंतरं । जाणाया सांग पाहिजे ।। ७१ ।। ऐशिया संगती सत्कर्म स्मृति । होणार कैशी आम्हांप्रती । क्षणैक तुज मज होतां संगती । संतोष चित्तीं न समाये ।। ७२ ।। स्वेष्ट उभवावी मठी वा कुटी । ध्यानी घेऊनि आमुची गोठी । प्रथम घे हातीं मान्यता चिठी । आडकाठी कांही न मग ।। ७३ ।। मितभाषी भूप च्छत्रपती । ऐकत होतों याची कीर्ती । कुंभार म्हणे खरी चमत्कृती । व्यासजी महती तुमची हे ।।७ ४ ।। मोकळ्या मने अल्प स्वस्थिती । आवडीच्या जना तैसा तुम्हांप्रती । सांगुनि गेला कीं भूपती । व्यासजी महती तुमची हे ।। ।७५ ।। कुंभार बोली नायकतां सारी । व्यासें आधीं गांठिला अधिकारी । भूपती निर्देश घालुनि करीं । सांगे सारी निजकथा ।। ७६ ।। ऐकतांचि तो झाला सक्रोध । ढोंगी निस्पृहता दावी मदांध । बडबड संचरता जैसा समंध । किंवा मद्यमय मोहित ।। ७७ ।। म्हणे कायरे निर्लज्ज निःसंग । आम्हांस सारे कळतें ढोंग । जनोद्धाराचें घेतसा सोंग । आपुला मार्ग धरा उगे ।। ७८ ।। भोळा म्हणून फसला भूपाळ । तुम्हा मिळणार नाही स्थळ । साधूचें सोंग सारे विफळ । शठत्व केवळ दिसतसे ।। ७९ ।। स्थळ संपादन करूं फुका । खेळ वाटला तुम्हा लोका । मत्तुल्य राजनिष्ठसेवका । देखवे ऐसें कां कापट्य ।। ८० ।। व्हारे आतां येथून चालते । खपणार नाहीं भलते सलतें । रोज येतील ऐसे भुरटे । नगरांत रिते फिरणार ।। ८१ ।। लपवितां कैसे लपेल खरें । अंगीं लोभाचें भरले वारे । भयग्रस्त परी म्हणवे न द्या रे । ओळखिलें सारे व्यासें ते ।।८२।। ऐकून नाटकी कपटवाणी । म्हणे चलारे चला येधूनि । नोकर असून आज्ञा अवगणी । स्वामीस मानी तृणसम ।।८३।। मी एक रायाचा हितकर्ता । म्हणून दावितो निर्लोभता । सर्वत्र भरला तो जगन्नियंता । सदसद्‌वृत्ता जाणवी ।। ८४ ।। परा शठ म्हणतो स्वये ठक । स्वतुल्यजना दिसती लोक । बोलतां उघडे पडलें मानसिक । कैसा हा लायख म्हणावा ।।८५।। वदला जैसा कां अज्ञ शिशु । अथवा नरदेहधारी पशु । आतां यासी न तोंड वासू । रायास पुसू सर्वही ।। ८६ ।। अन्नवस्त्र दे ज्याची कृपा । अपमानी त्या आपुल्या भूपा । वंदना योग्य स्वमायबापा । निंदूनि पापा संपादी ।। ८७ ।। आज न घडले घडेल उद्या । स्पर्श करूं नका संशय मद्या । संकटे चुकली नसती देवाद्या । यत्नावरी द्या भर बहू ।। ८८ ।। विषयांतर करूनि व्यास पुढें । कुंभारास म्हणे वद कोठे । रायाचा स्वभाव कोणीकडे । अधिकारी कुठे पहा कैसे ।। ८९ ।। अगणित संपत्तीचे धनी । सार्वभौम जे नृपाग्रणी । नाहीं जिंकिला लोभ ऐशांनीं । काय कहाणी निर्धनाची ।। ९० ।। थोर मनाचा परी हा राव । वरी त्या ठावा गुरूप्रभाव । अधिकारी हा हीन स्वभाव । आशेस ठाव दीधला ।। ९१ ।। आम्हा कां दीधली बिजोड जोडी । ऐका गुरूची शिकवण थोडी । हर्षविषादीं समता गाढी । कदां न सोडी साधक ।। ९२ ।। पुढें सांडूनिया धांवाधांव । गुरुपदीं निश्चल घेऊं ठाव । कार्य झाले; न घ्या शंका लव । स्वये जाणीव ये मना ।।९३।। कुंभार म्हणे हें कळले उघड । परी अधिकारी महाद्वाड । कामाचा खचित करील बिघाड । करावा बीमोड तयाचा ।। ९४ ।। त्वरित करूनियां पाठलाग । चुकवा आधी प्राप्त प्रसंग । निष्फळ आमुचे श्रम होतां मग । केली दगदग जाय फुकां ।। ९५ ।। व्यास म्हणे श्रीसत्तेवीण । पुढें हलणार नाहीं पान । यावरी स्थीर ठेवू मन । समर्थ चरण सेवूं सुखे ।। ९६ ।। दुरीश्वर सारे राव रंक । आतां न याचें पाहूं मुख । तारील समर्थ आमुचा एक । राहू सुखदुःख विरहित ।। ९७ ।। यापुढें यत्न राहिला सारा । इकडे अधिकारीं मनीं घाबरा । कां मी वदलों अवमान-गिरा । परिणाम बरा दिसेना ।। ९८ ।। आला येथ तो राहीना स्वस्थ । माझें वर्तन सोसूनि समस्त । कां मी झालों ऐसा मदमस्त । कळेल यथार्थ रायासी ।। ९९ ।। याचे वृथा न करू आर्जव । पाहूनि घेईल स्वये राव । अवमान ज्याचा तो जाणें सर्व । वदला तो मानव यापरी ।। १०० ।। कदाचित कोपेल भूपाल तरी । आमुची कैशी उरेल उरी । अनर्थ केवढा पडेल पदरीं । कल्पना बरी न करिता ते ।। १०१ ।। अवगणिलें मियां का त्या नरा । साडेसातीने ग्रासिलों पुरा । मुकावे लागेल कीं घरदारां । मेदिनी थारा न देईल ।। १०२ ।। कां मज आठवली अवदशा । प्रतिकूळ काळाचा हा फासा । वाटलें संपादू कांही पैसा । किती हे आशा लज्जास्पद ।। १०३ ।। झालें येणार नाहीं परतूनि । उपाय शोधूं चुकवाया हानी । बळकट दैव असता यांतुनी । जाऊं सुटूनि कदाचित ।। १०४ ।। आपुला गमवितां न बोज । आम्हां तरी करणें काज । उपाय लब्ध होईल सहज । चिंता हे मज कायशी ।। १०५ ।। द्रव्यास्त्र शेवटीं सोडू अमोघ । कोण न तेणें भुलतील मग । अन्याय केला तो निरसना मार्ग । आम्हांस चांग मिळेल । १०६ ।। धीर देऊनिया परी मना । निघून गेला आपुल्या सदना । रात्रौ परंतु ग्रासी भय मना । विश्रांतीविना गांजी तया ।। १०७ ।। प्रातःकाळीच अधरपणें । सारिलें जें कां अवश्य करणें । गंगावेशीत अधिक उणे । पहायाकारणें पातला ।। १०८ ।। स्थलावलोकन केलें फिरून । परी बोलिला शब्द एक न । कवणा न करितां पाचारण । गेला निघून उगाची ।।१ ०९ ।। पंधरा दिवसांत ऐशा रीतीं । आला गेला न तया गणती । व्यासही आला नाहीं पुढती । आपुली कुटी सोडूनी ।। ११० ।। मशक हें काय करील घुंगुरटें । परलाभ मार्गी पसरी काटे । ऐशाचें दर्शन घेणे ओखटें । घडो होणार तें यावरी ।।१ ११ ।। नलगे यापुढें उमराव राजा । स्वस्थळ सोडूनि न करूं ये जा । समर्थ बैसला सद्‌गुरु माझा । तत्पदपूजा ध्यान करूं ।। ११२ ।। अधिकारियासी मिळता अंदाज । म्हणे दैवाचा थोर मी आज । यावरी करूनि स्थलदान काज । भयाचे बीज दग्ध करूं ।। ११३ ।। स्थलमापनास्तव दोन चार । सेवक घेऊनि आला तो नर । स्वये पाचारी व्यासास बाहेर । घ्या म्हणे सत्वर नृपदान ।।११४ ।। समक्ष मोजूनिया त्रिवार । गुरुनामें लिहिलें दानपत्र । विद्यमान व्यवस्थापक भुसूर । व्यासा अधिकार तो दीधला ।। ११५ ।। यथाप्रकार मान्यता मुद्रिका । अधिकारियाची स्वाक्षरी शिक्का । संपूर्ण बंधनमुक्त पत्रिका । अवचित सेवका मिळाली ।। ११६ ।। नारीकेळ प्रसाद व्यास । देता झाला अधिकारियास । प्रणामपूर्वक पसरी पदरास । पहिलें मानस पालटलें ।। ११७ ।। रुपये पांच घालूनि हातीं ।  म्हणे अवमान घाला पोटी ।। आतां होणार नाहीं खोटी । निरोप आम्हांप्रति द्यावा ।। ११८ ।। नर तो निघोन गेलिया पाठी । भक्तजन चमत्कारले पोटीं । समूळ आशा मावळली होती । घडती ते गोठी अवचित ।। ११९ ।। केलें जें नाही ब्रम्हदेवें । निपजे ते श्रीगुरुशब्दासवें । अशुभ दैवीचें विसर्जन पावे । महत्त्व वर्णवे कवणासी ।। १२० ।। गुरुदेवाचिया आलें मना । घडलें ते मिटूनि उघडी जंव नयना । सोडिले यत्न त्यजिली वासना । मिळे भक्तजना सर्वही ।।१२१।। चार शत रौप्यमुद्रिका कोणी । सेवक स्वेच्छे देई आणूनी । होता निजबोधमठी उभारणी । चोहींकडूनि ऐसे घडे ।। १२२ ।। कुंभार मंडळी राबती अंगे । मिळाले द्रव्य अल्प जें लागे । मठी उभविली सत्वर त्यायोगे । आवडीजोगे स्थल झालें ।।१ २३ ।। भजनासाठी उभविला मंडप । चालिला विणा हरिनाम जप । निजबोध मठिकेचा संकल्प । गुरुमायबाप पूर्ण करी । ११२४ ।। अखंड वीणा चाले दिनरात्री । भक्तजन स्वेच्छे येती नरनारी । अद्याप सकळ पाहती नेत्रीं । मठी हे दुसरी निजबोध ।। १२५ ।। निजबोथ मठीचे इतिवृत्त । ऐसें संपूर्ण झालें समस्त । भद्राचलवासी वदवी समर्थ । भाविक जनार्थ निजलीला ।। १२६ ।। इति श्रीकृष्णलीलामृत । द्वादशाध्याय उत्तरचरित । पठण श्रवण करोत भक्त । सद्भावयुक्त निजमनी ।। १२७ ।।
।।श्रीकृष्णार्पणमस्तु ।।