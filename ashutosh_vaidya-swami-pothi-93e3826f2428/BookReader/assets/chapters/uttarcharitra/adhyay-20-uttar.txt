अध्याय २० वा

।। श्लोक ।।
सत्संगेन च नंदनंदनधिया श्रीमद्गुरुं स्वं भजेत् । सत्संगेन च पापतापनिचयं मर्त्यो जहाति ध्वरुवम् ।।१।।
।। श्री गणेशाय नम ।। श्रीगुरुनाथाय नम ।। श्रीकृष्णसरस्वती दत्तात्रेयाय नम ।।

निमग्न जाहला भवांभोधी । पापोर्मिपतित नाडला कुधी । श्रीकृष्णस्मरण कलीमधी । अखिल उपाधिनाशक  ।। १ ।।  मरण यावेंसे कधी न वाटे । परी तें नेणार परलोक वाटे । यास्तव पाथेय पाहिजे गोमटें । श्रीकृष्ण स्मरण तें सर्वदा  ।। २ ।। श्रीकृष्णस्मरण कैसी शिदोरी । तोडी दुरितगणाची दोरी । यमदूतांची भिती निवासी । श्रीकृष्ण अंतरी राहातसे  ।। ३ ।। गया वाराणशु कुरु जांगल । प्रयाग पुष्कर हिमालयाचल । कृष्णनामाचा गजर होईल । राहती अखिल त्या सदनीं  ।। ४ ।। जन्म त्याचाचि जाहला सफळ । केलें सार्थक तेणेंचि केवळ । कृष्णस्मरणेंचि घालवी काळ । भयभीत काळ तयासी  ।। ५ ।। तोचि श्रीकृष्णसरस्वती । लीला करुनि दाविल्या मागुती । हें गुज दावी संत संगती । ठेवितां मती सुस्थिर  ।। ६ ।। श्रीकृष्णगुरुचिये संगती । जन्म वेंचिला न गणूनि संसृती । नंदनंदन हा कृष्ण श्रीपती । कृष्णसरस्वती म्हणती ते  ।। ७ ।। अखिल विषयांची अखंड विस्मृती । सुखदुःखविचार नाहीं चित्तीं । तारक श्रीगुरुसेवा संगती । ऐसी प्रीती जयांची  ।। ८ ।। तेचि जाणती नंदनंदन । आमुचा गुरु श्रीकृष्ण पावन । कुतर्कवादिया नव्हे ज्ञान । अंतरला कृष्ण तयासी  ।। ९ ।। नव्हे हा कविकल्पनेचा पसारा । श्रीकृष्णदास उदास पुरा । बहुजन जाणती सत्यप्रकारा । करवीर नगरामाजी तें  ।। १० ।। म्हादबा कोष्टी गुरुपदलीन । सेविलें तेणें एकांतस्थान । क्वचित् करूनियां भिक्षाटण । खावें बहुदिन तेंचि कीं  ।। ११ ।। आठ दहा वा पंधरा दिसा । फिरें एकदां भ्रांत चित्तसा । अंतरी एकिच गुरुपद लालसा । क्षुधा तृषा न आठवे  ।। १२ ।। बाजूस पडले भाकर तुकडे । कठीन जैशी शुष्क लांकडे । भूक लागतां खावें थोडें । वस्त्र तेवढें लंगोटी  ।। १३ ।। एकदां गुरुबंधु भेटीस कोणी । जाती तेथ पांचसात मिळूनी । म्हादबा बसला तल्लीन होऊननी । बघती लोचनीं अवघेचि  ।। १४ ।। भाकर तुकड्यांचा पडला ढीग । मच्छर मक्षिक सुकाळ अभंग । म्हादबाचे तरी उघडें अंग । परी तो दंग स्वच्छंदी  ।। १५ ।। समीप जाऊनिया बैसती । किड्यांचा दंश असह्य त्याप्रती । एकदांचि ते म्हदबास पुसती । यातना होती कां तुमज  ।। १६ ।। येरू म्हणे कायशी यातना । हा अवघा भरला श्रीगुरुराणा । कृपें त्यांच्याचिया कळती खुणा । विचार कां उणा पडतसे  ।। १७ ।। अनंत जन्मीचें पदरीं सुकृत । म्हणवूनि लाभली ज्याची संगत । बाणलें नाही कां इतुकें तेथ । पुसतसा व्यर्थ आस तयाची  ।। १९ ।। इच्छा-संग्रह-आस-परित्याग । हर्षशोकभयसुखदुःखभोग । या नां बंध हा भवरोग । ययाचा लाग दुःसह  ।। २० ।। घ्यावे कांही कांही त्यागावें । मानावा मोद वा कोपावे । सकळ विसरला जीवेभावें । तेणेंचि मिळवावें गुरुपद  ।। २१ ।। कोठेंही नाही गुंतलें चित्त । अहर्निश राहे अनासक्त । मुक्ति नोवरी तो गुरुभक्त । पर्णूनि होत सुखी सदा  ।। २२ ।। अल्पही जाहलें आसक्त मन । तरी तेंचि कां नव्हें बंधन । तुम्हांपुढे पामर मी दीन । विचार कवण सांगावा  ।। २३ ।। अहं हा त्रिलोकश्रेष्ठ बंध । नाहं नव्हे का कैवल्यकंद । प्राप्तीस्व ज्याच्या सज्जनवृंद । झटती अखंड एकमनें  ।। २४ ।। सोडीना मन ऐसा विचार । दंश त्या कैसा करी मच्छर । अवघाचि भरला श्रीगुरुवर सगुण साकार कृष्ण तो  ।। २५ ।। हृदयांतर्गत कृष्ण गुरुराणा । अधिकाधिकही त्याची प्रेरणा । मजला निशब्द बसो देईना । केली वल्गना यास्तव  ।। २६ ।। हे तंव आमुचे गुरुबांधव । सविस्तर अनुभव सांग तव । न मानी आत्मश्लाघासंभव । प्रेरी गुरुराव या रीतीं  ।। २७ ।। मन जैं प्रेमें निशेष रंगलें । श्रीगुरुध्यान व्यसन बळावलें । साहजिक देहसुखदुःख गेलें । पाहिजें कथिले कां तुम्हां  ।। श्रीगुरुरक्षणकवच बळकट । व्याघ्रसर्पादिकां बुद्धिपालट । मच्छरमक्षिका न येती निकट । होती निष्कपट शत्रुजन  ।। २९ ।। श्रीगुरुभक्तिसुख सांगावें किती । अनुभवावीण गोष्टी न कळती । कांही बोलिलों आत्मप्रतीती । तुम्हा संगती लाभली जे  ।। ३० ।। गंगोदकचि गंगेस अर्पिले । ज्याचें तयासी निवेदन केलें । पदरीं घ्या जरी चुकले मुकलें । म्हादबा बोलिलें मूळ तुमचें  ।। ३१ ।। शूद्र मी परी केली बडबड । गुर्वाज्ञा, नव्हे कथा भाकड । म्हादबा अज्ञानी दिसतें उघड । करूनि घ्या गोड परी  ।। ३२ ।। काय सांगावे श्रीगुरुभक्त । एकाहुनी एक वैराग्ययुत । अभेद देवगुरु बाणले तेथ । म्हणती नंदसुत श्रीगुरु  ।। ३३ ।। म्हादबाचें ऐकतां भाषण । आश्चर्य करिती अवघेजण । गुरुकृपा जाहली यावरी पूर्ण । लोपे न लक्षण म्हणती तें  ।। ३४ ।। म्हादबा जाहली तुझी भेट । चित्त झालेंरे परम संतुष्ट । श्रीगुरुबालक तूं कळलें स्पष्ट । वैकुंठपीठ गांठिलें  ।। ३५ ।। थोर बाग्याचा तूं गुरुबंधु । करणी सारी तव साधु साधु । शीतल ज्यावरी गगनीचा विधु । तव पद वंदू वाटतें  ।। ३६ ।। येरू म्हणे हें अयोग्य मज । अग्रज नव्हे मी अनुज । म्याचि सेवावे चरणरज । तुमचे सहज स्वभावें  ।। ३७ ।। सद्गुरु श्रीकृष्ण सरस्वती । आलासे नटूनि अनेकमूर्ति । भावना हिच माझिया चित्तीं । तुम्हांप्रती देखिलिया  ।। ३८ ।। व्यर्थ कां करितां माझी स्तुती । विद्याविहिन विणकर याती । शूद्र मी केवळ क्षुद्रमती । श्रीगुरुंनीं हाती धरिलें परी  ।। ३९ ।। म्हमूनि आला की घ्याया दर्शन । येरव्ही वेडिया पुसतें कोण । भाग्यें देखिलें तुमचे चरण । हर्षनिर्भर मन जाहलें  ।। ४० ।। गुरुभक्त म्हणती वच सत्य तव । मुंगी माशी मच्छरादि जीव । नटला म्हणशी श्रीगुरुराव । हें ज्ञान सर्व बाणले तुज  ।। ४१ ।। म्हणवितों आम्ही श्रीगुरुभक्त । घट हे परी सारेचि रिक्त । चित्त न वैराग्यनुरक्त । संसारासक्त दिनराती  ।। ४२ ।। आम्हास दंश करित डास । सोसवला नाहीं तोहि त्रास । तूं तरी देही असूनि उदास । शोभसी दास गुरुचा  ।। ४३ ।। आणिला अल्प घे फलाहार । केळीं खोबरें पेढे खजुर । भक्षीरे पांहू आम्ही डोळेभर । कांही अन्नाहार आणिला  ।। ४४ ।। घे घे बापा गुरुप्रसाद । बघतां आम्हांस होईल आनंद । भाकरीतुकडे बघतां भयप्रद । वाटला विषाद बहुसाल ।.४५ ।। म्हादबा म्हणे माझियासवें । सकळांही थोडें थोडें खावें । आनंद मजलाही जीवेंभावें । होईल सांगावे कासया  ।। ४६ ।। सकळिकांच्या आलें मनांत । म्हादबासवें भोजन पंगत । घेतला लाभ सुखें पदरांत । मागती गुरुभक्त निरोप मग  ।। ४७ ।। म्हादबा आतां रहा सुखरुप । आम्हांस आतां देई निरोप । भोगाया जाऊं निजपुण्यपापद । संसारकूपगत आम्ही  ।। ४८ ।। निघाली तेथूनि भक्त मंडळी । गुरुकथेवीण वार्ता न मुळी । मार्गांत कृष्णनामाची धुमाळी । धन्य विणकरकुळीं भक्त म्हणती  ।। ४९ ।। गुरुकथा सांगारे मार्ग क्रमितां । श्रम न वाटती मग चालतां । व्यास सांगे हीच सार्थकता । कांही मी आतां सांगेन  ।। ५० ।। नव्हे मी तुम्हांसारिखा जुना । प्रारब्धयोगें लाभलों गुरुचरणा । शेंडेफळ मज बोलिलें वचना । उलगडा होईना तयाचा  ।। ५१ ।। राहो तें श्रीगुरुचरित ऐका । सद्भावयुतांचा श्रीगुरुसखा । नरनारी विप्रशूद्रादिका । न पाठिराखा दुजा दिसे  ।। ५२ ।। गलितकुष्टी जन सकळी वाळिला । आपुलें परकें नुरलें तयाला । गावाबाहेर निवास नेमिलां । दिधली पर्णशाला करूनि  ।। ५३ ।। समीप न जाय स्वयें अर्धांगी । कन्यासुत म्हणती हा पुरा रोगी । ग्रामजन म्हणती निजभोग भोगी । याहूनी जगीं न जगावें  ।। ५४ ।। जगांत नाहीं उरला आसरा । सद्गुरुसमीप आणिलें त्या नरा । स्वामी आश्वासिती न हो घाबरा । रहावें द्वाराबाहेर  ।। ५५ ।। कथिली कता कां वदूं पुढती । ऐशा समीप करुणामूर्ति । जाऊनि करें कुरवाळिती । स्पर्शे व्यथा ती पळाली  ।। ५६ ।। पहारे सद्भाव महती कैशी । निश्चित गुरुदेव भावापाशीं । म्हादबा आतांच पाहिला नेत्रसीं । सप्रेमपाशी सांपडे गुरु  ।। ५७ ।। नलगे ज्ञानाचा सोस कोरडा । आचारविहीन बोलतो कुडा । ऐशिया ममाहं बनवी वेडा । नेणे बापुडा स्वहितासाठी  ।। ५८ ।। सेवाधर्म श्रेष्ठ त्रिजगतीं । संपूर्ण त्याग दे मनशांती । वासना शमतां मोहच्युती । प्रेमप्राप्ती सुगम पुढें  ।। ५९ ।। म्हादबा कोष्टी नव्हे पंडित । पढला न शास्त्रपुराणग्रंथ । स्वानुभव बदला उचितानुचित । अनुवाद येथ त्याचा असे  ।। ६० ।। पहाहो सप्रेम साधन प्रताप । वांच्छिता कदापि न जें दुराप । पाहिजे अकृत्रिम यत्नसंकल्प । संसारताप शमवाया  ।। ६१ ।। संकटीं सहेतु धरूनि अंतरीं । पूजन स्मरण दर्शन करी । वाटलें इतुकें अशक्य तरी । तयाही न अव्हेरी कदां गुरु  ।। ६२ ।। अल्पही गुरुदर्शनाचा ओढा । वृत्तीस करी सद्भाव दृढा । ऐशिया एका मानवा मूढा । हरूनि आपदा सुखविलें  ।। ६३ ।। नर तो नातिदूर ग्रामस्थ । करवीरीं वसे उदरनिमित्त । औषधयोगविद् भूपालभृत्य । श्रीकृष्णपदरत सर्वदा  ।। ६४ ।। कर्तव्यांतूनि मिळतां अवसर । श्रीगुरुमठासी ये सत्वर । मठाधिपतित्वाचा अधिकार । तारासुतकुमर चालवी तैं  ।। ६५ ।। त्यासही श्रीगुरुभक्तिप्रेम । पूजादिक साधी नित्यक्रम । वडिलीं घातला जैसा नियम । पाडी विराम न त्या कर्मी  ।। ६६ ।। नृपसेवाजीवीं औषधीय । मठाधिपतीचा मित्र होय । गुरुकथा चर्चा क्षणैक उभय । दवडिती समय यांतचि  ।। ६७ ।। एखादें समयीं मठाधिपती । सुहृद जेववी स्वगृही प्रीति । घडी दोघडी नित्य ये रीतीं । परस्पर संगती घडतसे  ।। ६८ ।। वैद्यगृही दयिता पुत्रसुता । पांचसातजण संसार मोठा । अन्नवस्त्रांदिका परी न तोटा । गुरुपदनिष्ठा योगबळें  ।। ६९ ।। न चुके परंतु शरीरभोग । न चुके कदापि सुखदुःखयोग । सुयंत्रित असतां सर्व उद्योग । दैव कर्मानुग ओढवलें  ।। ७० ।। अकस्मात कांही घडला प्रमाद । अधिकारी तेणें होय सक्रोध । नौकरी करितां होय अवरोध । धनार्जन बंद जाहलें  ।। ७१ ।। उद्भवली कुटुंबपोषण चिंता । पाठिराखा न मज दैववंचिता । संकटीं श्रीगुरु होईल त्राता । आस आतां न इतरांची  ।। ७२ ।। ऐशा विचारें आला मठा । मित्रास सांगे दुर्देव कथा । येरू म्हणे भेटून भूनाथा । सत्य निवेदितां भय काय  ।। ७३ ।। ऐकों, “ना विष्णुः पृथिवीपत।r ।’ करवीर भूवर न्यायमूर्ती । सत्याविष्करण तयाप्रती । करितां विपत्ती टळेल  ।। ७४ ।। वैद्य म्हणे बा बरवें त्वदुक्त । आमुचे विचार स्वार्थासक्त । समर्थाज्ञा परी एतद्व्यतिरिक्त । युक्तायुक्त पहावी  ।। ७५ ।। लेकुरांचे हिताहित पाहणे । मायबापा ते नित्य करणे । आम्ही केवळ मूढ अज्ञानें । उतीवीळपणें चंचल  ।। ७६ ।। कामधेनु आम्हां श्रीगुरुवाक्य । जन्मदेहूनि गुरुप्रेमाधिक्य । करितां काय त्या नव्हे शक्य । देखतां औत्सुक्य भजनाचें  ।। ७७ ।। संकट पडतां येई आठव । अनकूलकाळीं स्मरणभाव । शुद्ध भूमिका नव्हे शठत्व । साक्षी गुरुदेव जाणे कीं  ।। ७८ ।। जाणतसा मन्मनीचे देवा । हस्तें न माझिया केली सेवा । भजनरंगी न रमविलें जीवा । संसारगोवा भ्रमवी मज  ।। ७९ ।। मुखें न गाइलें स्तुतिस्तोत्र । अर्चना केली नाहीं सुसूत्र । दर्शना पद न शिणले लवमात्र । केवळ अपात्र दास हा  ।। ८० ।। नडला सर्वस्वी करारीबाणा । राहिलो प्रतिकूल अन्याय्य वर्तना । अवज्ञा जाणवली अधिकारी जना । वैरसाधना कारण  ।। ८१ ।। कापट्यपूर्ण घटनानिर्मिती । संकटीं लोटाया केली युक्ती । मानिती लोक थोराची उक्ती । तेचि अधोगती आमुची  ।। ८२ ।। सर्वसाक्षी जाणतोसी दयाळा । सर्वज्ञा सद्वर्तनावकळा । जीवास झोंबली प्रक्षोभ मूळा । सुटुनि गेला संयम  ।। ८३ ।। करी अन्याय परिमार्जन । ऐसा न अधिकारीगण । तेजोभंगाहूनि मज मरण । येतां तक्षण बरवें कीं  ।। ८४ ।। स्वजनरक्षक ही ब्रीदावळी । अनुभव आणि बा विषमकाळीं । यातना आठही प्रहर जाळी । देवा सांभाळी दास हा  ।। ८५ ।। श्रीगुरुदेवा तू जनकजननी । काळे गांजिलो पडलोसे व्यसनीं । सोसवेना पुढें सोडवी यांतुनी । एएके विनवणी करुणालया  ।। ८६ ।। श्रीगुरुसमर्थ सद्भावलुब्ध । म्हणे दासा दे कैवल्यपद । त्राता मजला अखिल सौख्यद । होईल शुद्ध भाव तरी  ।। ८७ ।। मठाधिपतीस ते रुचले बोल । म्हणे असावें तुवां निश्चल । सेवी आतां श्रीपदकमल । आज्ञा होईल तें करी  ।। ८८ ।। स्वप्नीं श्रीगुरु सांगती भक्ता । स्वप्राक्तना न दोष ठेवितां । अनुज्ञा केवि मागसी वृथा । जावें भूनाथासमीप  ।। ८९ ।। पूवार्जिताचा लागला डाग । जाय न भोगल्यावीण भोग । अल्पसा होईल कार्यभाग । निज आपद्योग चुकेना  ।। ९० ।। दानव मानव सुर सिद्वमुनी । त्रिभुवनीं ऐसा नाहीं कोणी । कर्म सारिलें सकळीं भोगुनी । स्वस्थांतकरणीं असावें  ।। ९१ ।। अरुणोदयसमयीं सरतां नीज । सुहृदां सांगे दृष्टांत निज । अदृष्ट खडतर दिसतें मज । पाहिजे सज्ज भोगाया  ।। ९२ ।। येरु म्हणे कां करिसी चिंता । नाही बाधा गुरुपदाश्रिता । कल्पिशी व्यर्थ भावी अनर्था । दुखविशी चित्ता आपुलिया  ।। ९३ ।। झाला तुजला श्रीगुरुनिरोप । जाई जाई बा रायासमीप । शंका मनी न धरावी अल्प । मनसंकल्प पुरेल  ।। ९४ ।। उपजला प्राणी राही अनशन । ऐसे नायकती आमुचे कान । ‘आयुरन्नं प्रयच्छति वचन’ । श्रुति बोलून राहिली  ।। ९५ ।। काननीं पशुपक्ष्यादि तरुतृण । त्यांही विश्वसत्ता दे जीवन । तुजविषयी कां होईल निर्घृण । झांकूनि नयन बैसेल  ।। ९६ ।। देऊनि श्रीगुरुनैवेद्यभोजन । निरोप दिधला गमनाकारण । समाधीपुढें नमवूनि मान । येरू वंदन करीतसे  ।। ९७ ।। म्हणे वैद्य तूं विद्यानिशी । वेत्ता ज्ञाता करुणामृताब्धि । सांपडलो की फुकट प्रमादीं । निरपराधी किंकर मी  ।। ९८ ।। आपुलें कुकर्म करितां उघडें । सर्वस्वनाश पदरीं पडे । अधिकारिया मनीं वैर दडे । केलें कुडें ऐसे मग  ।। ९९ ।। झाला सुखी दुष्ट दावेदार । कारण विरहित मांडिलें वैर । मी तरी जगती निराधार । नाहीं आपपर कवणही  ।। १०० ।। घाबरलें मन जाहलें रेडें । बरवें दिसत नाहीं पुढे । कोसळलें स्थैर्य धैर्याचें कडें । पहा दीनाकडे गुरुमाते  ।। १०१ ।। दारिद्र्य पीडीतां जन अवमानिती । भयंकर दारिद्र्य अधोगती । निर्धन मानव निस्तेज होती । मृततुल्य जगतीं जीवित  ।। १०२ ।। भावीकाळ सांगसी दुर्घट । कासया पुढती करणें खटपट । त्रासलों सर्वस्वा आलासे वीट । जगणें फुकट पशुतुल्य  ।। १०३ ।। सद्गदीत अंतकरणें किंकर । गुरुपदां विनवी जोडूनि कर । राजदर्शना गेला सत्वर । देखिला भूवर विलंबे  ।। १०४ ।। द्वारपाळें न केला अडथळा । संतुष्टचित्त रावे ते वेळा । एकला बघूनि आनंद वाटला । पायांवरी पडला जाऊनि  ।। १०५ ।। राव तैं पुसे प्रसन्नवदन । कासया आलास करी कथन । कां मुख सुकलें संकट कवण । होईल निरसन थोडें बहु  ।। १०६ ।। येरे निवेदिली सविस्तर कथा । जन्म सर्वस्वी जाहला वृथा । गेली नौकरी धनमानसहिता । अ।़dयाय नसतां महाराजा  ।। १०७ ।। आपुलें दुष्कृत पुढिलाचे माथां । मारूनि मोकळी झाली सत्ता । न्यायान्यायविचार भूनाथा । स्वयेंचि करितां कळेल कीं  ।। १०८ ।। शाहूछत्रपती चतुरशिरोमणी । निर्दोषसदोष दर्शन-ज्ञानी । निर्व्याज वैद्य निवेदन जाणुनी । कळवळा मनी क्षणैक  ।। १०९ ।। ओळखिला नर निरपराधी । अधिकारी शठधूर्त मंदधी । दोहोकडे परंतु अविरोधी । भूप तो साधी साधन  ।। ११० ।। म्हणे वैद्यास आम्हा प्रतिकूळ । सांप्रत दिसतो विपरीत काळ । तथापि दवडूं तुजला न विफळा । सोडी तळमळ मनाची  ।। १११ ।। सत्वर दशशत रोप्यमुद्रिका । देऊनि म्हणे औषधशाखा । स्वतंत्र चालवी उपजीविका । हाचि मम निका विचार  ।। ११२ ।। होईल कार्य इतुकें उठाउठी । ध्यानीं मनींही नसतां गोष्टी । सहस्त्रमुद्रिका पडल्या हातीं । गुरुकृपाच ती निशंक  ।। ११३ ।। पुढें चालला त्याचा व्यवहार । आजिचें गेले कालांतर । मिळोंलागली मीठभाकर । चाललें सुसूत्र कार्य मग  ।। ११४ ।। दृढनिष्ठेचिच अनन्यमेव । बाह्यसाधना सहाय्य जंव । देखूनिया अढळ सद्भाव । श्रीगुरुदेव सहाय्य तया  ।। ११५ ।। सद्भावें निर्गुण केला सगुण । भावयुत भक्तासाठीं देवपण । तो हा श्रीगुरुकृष्णनिधान । लीली क्रीड न दावीतसे  ।। ११६ ।। अद्यापि भूत-पिशाच्चग्रह । समंधबाधा तापापह । निरस्त होय भवदव दाह । निसंदेह स्वभावगुणें  ।। १७ ।। यावरी करूनि एकाग्र चित्त । श्रवण करावें उत्तर चरित । एकाहूनि एक रसभरित । भद्रगिरिनाथ वदविता  ।। ११८ ।। इति श्रीकृष्णलीलामृत । अध्याय विसावा उत्तरचरित । भाविक सज्जनसंत परिसोत । अध्याय रसाळ गोड हा  ।। ११९ ।।  
।।  श्रीकृष्णार्पणमस्तु  ।। 