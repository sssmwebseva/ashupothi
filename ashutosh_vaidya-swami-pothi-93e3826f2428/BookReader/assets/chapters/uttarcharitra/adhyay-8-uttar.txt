अध्याय ८ वा
। । श्रीगणेशाय नम: । श्रीगरुभ्यो नम: । ।
श्रीकृष्णसरस्वती यतिवरा । अज्ञान तिमिर विनाश भास्करा । नाशी नाशी मोहांधकारा । स्वपदीं थारा द्यावा मज ।।१।। अष्टौप्रहर दुसरा छंद । नाहीं नाहीं धनार्जनांध । स्थीर मनें तव पदारविंद । नाठवी मंद जडमति ।।२।। दैवें तुम्हा ऐसा समर्थ । लाभला परी न सुचे परमार्थ । वासना नागीण विष अंगांत । भिनलें मोहित मन तेणें ।।३।। संसारी नव्हे निबिड काननीं । षडरीनीं नव्हे हिंस्त्र पशूंनी । गांजिता एक तुम्हावांचूनी । दिसेना कोणी तारक ।।४।। इच्छा तुमचीच बलवत्तर । हातीं धरणें दीन किंकर । । फुकट चालले मानव शरीर । पडतसे विसर त्याचाही ।।५।। काळाची नाहीं पडली उडी । दाबिली नाही जोंवरी नरडी । स्मृती तंव अनन्य घडोघडी । घाली एवढीं भीक मज ।।६।। अनंत विचारी मन हें भटके । चिंतूं नये तें चिंती सारखे । तुझिया कृपेवीण निके । स्थैर्य न टिके कदापि ।।७।। त्वत्पदसेवनें पातकपंक्ती । विलया जाती लाभतां भक्ती । मनाची नासेल कुतर्कशक्ती । पदानुरक्ती मोक्षधिक ।।८।। चतुर्मुख लिपी अपरिहार्य । देवदानवांदिका अनिवार्य । लाभहानीचें निश्चित कार्य । परी मन होय अधीर ।।९।। किंचित तुमचा कृपाप्रकाश । करणार मनोदौर्बल्य नाश । जाईल तुटूनि मायापाश । नेणों समर्थास रुचे कदा ।।१०।। निजचरित कथा वदवूनि घ्यावी । कृपेवीण हें कदा न भावी । असों इतुकें तरी लिहिलें दैवी । गुरुशिष्य संग वीं लाभ हा ।।११।। आयुष्य वेचिलें करितां सेवा । लाभले जें कां वैराग्यविभवा । त्यांहीं स्तविलें गुरुगौरवा । आधार बरवा लेखना ।।१२।। करूनि यावरी सावध चित्ता । बंधुद्वय आले निरोप होतां । गाणगापुराहूनि विष्णुदत्ता । कथा तत्कथिता ऐकावी ।।१३।। भीमा अमरजासंगमी स्नान । प्रातःकाळी श्रीगुरूवचन । ब्रम्हकर्मादि चरित्रपठन । होय तो माध्याहन करीतसों ।।१४।। ती तरी अति तीव्र तपो भूमि । वसविती श्रीगुरुनृसिंहस्वामी । जिव्हालोलुप बहिर्मुख कामीं । गाणगधार्मी न टिकती ते ।।१५।। खावया कदन्न तेंहि अपुरें । रहावें लागे तेथ करारें । वैराग्य बळकट नसतां नरें । जाणें न बरें ते ठायीं ।।१६।। राहिलों आम्ही बंधुद्वय । श्रीगुरुकृपें चित्तीं निर्भय । कृपाबळें त्यांच्या मनोधैर्य । ढळला निश्चय न कदापि ।।१७।। वर्षे लोटली तेथें बारा । स्वप्नी सांगे दीनांचा सोयरा । इयि यापुढती तुम्ही जावें करवीरा । इष्टार्थ पुरा होईल ।।१८।। ऐका हो ऐका श्रीकृष्णभक्त । बसाप्पा नामे कानडी गहस्थ । सकुटुंब वसे गाणगापुरांत । विदित वृत्तांत तेथें हा ।।१९।। हयाचे गुरु श्रीकृष्णसरस्वती । प्रतिमा त्यांची पूजी प्रीतीं बहुजन तेथें जाती येती । होय आरती त्रिकाळ ।।२०।। कळतां आम्हांस कधीं कधीं । दर्शनाकारणें होय बुद्धी । स्वकथा एकदां सांगे तो सुधी । गुरुचरित पयोथी अगाध ।।२१।। तुम्हा तें करूं निवेदन । ऐकावे आतां चित देऊन । पंत म्हणे मी करीन लेखन । नये परतूनि लाभ हा ।।२२।। बसाप्पा नामे कोणी गृहस्थ । मुळीचा कर्नाटक देशस्थ । जातीचा असे लिंगायत । श्रीगुरुभक्त जाहला तो ।।२३।। सदाचारी त्याचा पितृव्य । शिवमंदिर एक निर्मी दिव्य । न रुचे संसारदार सुतद्रव्य । गुरुसंग सेव्य वाटे सदा ।।२४।। प्रपंचकर्मी न पडे गुंती । सुखदुःखाची न हर्ष खंती । कर्ताहर्ता श्रीअंबिकापति । तत्यदप्रीती मुख्य म्हणे ।।२५।। नरदेह आत्मप्राप्तिसाधक । नरदेह मुख्य शरीरसार्थक । पशुपक्ष्यासम निर्विवेक । येथही नरक साध्य नव्हे ।।२६।। होतां कर्तव्यपराड्.गमुख । हातीचा लाभ दवडी मूर्ख । मृगजल तैसी सुखें ऐहिक । कल्पना भ्रामक पुरे ही ।।२७।। ऐसे मनीं निरंतर । जागृत ठेवी मुख्य विचार । फुका न दवडी रजनी वासर । सेवार्थ शरीर वेचीतसे ।।२८।। बस्माप्पासही वाटलें मनीं । अन्य गुरु कां शोधावा जनीं । जनकतुल्या हा चुलता ज्ञानी । बहुलाभ सदनीं जाहला ।।२९।। सुकृत पूर्वीचें होतें पदरीं । जन्मलों म्हणूनि यांचे घरीं । नरजन्म सार्थक कांहीतरी । करूं अंतरी वाटलें ।।३०।। यदृच्छे जमेल स्वी सुत घाम । प्रवाहपतित काष्टासम । केवळ यांचाचि धरितां काम । गति मग वाम असे पुढें ।।३१।। समृद्ध सर्वही पोटापुरतें । संपादन करणें नलगे मातें । नरदेहोचित कर्म ज्ञाने । सांगती तें न करवे कां ।।३२।। सर्वस्वी मम दाता धनी । त्रिलोक चाले जयाचेनि । भाग्यें विनटलों त्याचे चरणीं । लाभ याहुनी काय दुजा ।।३३।। श्रीगुरु पाहिजे मार्गदर्शनक । घरींच आहे तो ज्ञानदायक । पूज्य मानिती ग्रामीचे लोक । तो मज्जनकसहोदर ।।३४।। विचार ऐसा येतां हृत्पुटां । बसाप्पा चुलत्याची छाटी लंगोटी । अर्चनोपकरणें धूत गोमटी । झाडी लोटी शिवमंदीर ।।३५।। अंगे करी सडा संमार्जन । सुवासिक पुष्पें निर्मल जीवन । आणूनि देत पूजासाधन । किंचित नून पडो न दे ।।३६।। सेवा केली बहु वर्षे बारा । प्रेमवृद्धी होय उत्तरोत्तरा । आलस्या क्षण न दिला थारा । चुलत्यासी बरा क्रम वाटे ।।३७।। जगदुद्वारार्थचि अवतार । घेउनि करिती जे संचार । ऐशां संतासमीप सत्वर । धाडावा कुमर यावरी ।।३८।। पाठवूं यास करवीरक्षेत्रा । भेटवूं श्रीकृष्णयोगीश्वरा । पाववील भवार्णव परतीरा । जो कां आसरा मुमुक्षुजना ।।३९।। या काळीं ऐसा सत्पुरुष । दृष्टीस न पडे पूर्ण निर्दोष । धरिला असे मानववेष । साक्षात् विश्वेश तो असे ।।४०।। दक्षिणकाशी करवीराप्रती । श्रीमहालक्ष्मी दर्शना जाती । जन ते सांगती अपार ख्याती । श्रीकृष्णसरस्वती गुरूची ।।४१।। स्थितप्रज्ञ तो गुणातीत । धरिली बालवृत्ती सांप्रत । दर्शनमात्रें त्रितापरहित । मन्मन सुशांत जाहलें ।।४२।। पाठवूं तेथें आमुचा बाळ । सेवेची करणार नाहीं आबाळ । योग्य सेवाया श्रीपदकमळ । इच्छा सफळ होय मग ।।४३।। पाचारूनियां बस्साप्पाप्रती । म्हणे करवीरा जावें संप्रती । कुंभारगल्लींत सद्‌गुरुप्राप्ती । होय निश्चिती जाणावी ।।४४।। येरू बोलिला मनीची कल्पना । जन्मजात मम आचार्यपणा । तुम्हांकडे मग अन्य स्थाना । धाडणें मना कां रुचे ।।४५।। जनकतुल्य तूं जनकसहोदर । योगिजनाराम विरक्त आचार । भगवत्पदरत ज्ञाता नर । दैवें गुरुवर गेहींच तो ।।४६।। पिता गुरुदेव आले एकत्वा । धन्यता द्यावी किती मम दैवा । त्वत्पदसेवा आवडे जीवा । वाटसी शिवासमान ।।४७।। तथापि तुमची वदली वाणी । करवीरासी जाई म्हणुनी । नरदेह वेचूं सत्कारणीं । इतुकीच मनी आकांक्षा  ।।४८।। जन्माआधीं होतो कोणीकडे । काय आहे मरणा पैलीकडे । अनंत वदनीं तर्क बडबडे । उकललें कोडें कवणासी ।।४९।। न कळे तयाचा पाठलाग । शिणवी मात्र मना अथांग । कळे तरी त्याचा काय उपयोग । रमांरंग न मिळेचि ।।५०।। पूर्ण वासना अभिमान विस्मृती । झाली तरीच ये हाता शांति । भक्तिप्रेमाची लूट आइती । गुरुपद प्राप्ती तेथेंचि ।।५१।। ज्ञान नावडे ती वासना । आम्हांस पाहिजे प्रेमळपणा । बारा वर्षे शिकवण मना । करी या व्यसना आधीन ।।५२।। लागली संवय आतां सुटेल कां । तुमचा सारा अनुग्रह काका । प्रेमास वियोग देतसे धक्का । जा जा बाळकां म्हणतां तुम्ही ।।५३।। जन्मभूमीची तुमची संगती । सुटतां विस्कळित विचार येती । विवेक येणें जाणें विभूती । निश्चयारूढ ती होईल ।।५४।। नासाया देहस्थ वैरी वृंद । आतां देई शुभाशिर्वाद । बाळा आपुल्या कैवल्यप्रद । जाईन गरुपद पहाया ।।५५।। चरणावरी ठेविला माथां । जातो देई निरोप म्हणतां । सर्व कल्याणहो म्हणे चुलता । संसारव्यथा सरो पुढें ।।५६।। निघाला घेवूनिया निरोपा । सेवूनि पितृव्य मायबापा । गहिणी सुतास भेटे बसाप्पा । संपाद कृपा तयांची म्हणे ।।५७।। पाहूनिया श्रीगुरुचरण । अल्प काळेंचि येऊ परतून । चिंता नलगे आमुचे वचन । चित्तीं ठेवून शांत असा ।।५८।। श्वशुर नव्हे चुलता मायबाप । सेवितां हरील तुझा हृत्ताप । आमुचें कथिले न विसरा अल्प । समाधानरूप असावें ।।५९।। ऐसे बोधूनि नानापरी । समजावी निज कांता सुंदरी । निघाला मग यावया करवीरीं । उत्साह अंतरीं अपार ।।६०।। बहुकाल जैसा क्षुधित नर । अन्नासाठीं धावे अधीर । किंवा लज्जाभय विसरे कामातुर । बसाप्पा करवीर गांठी तैसे ।।६१।। मार्गक्रमणाचा नाठवे त्रास । एकविध होऊनि गेले मानस । केव्हा पाहीन श्रीगुरुरायास । पुरवीन आस मनाची ।।६२।। नयनीं पाहतां श्रीगुरुमूर्ति । साष्टांग नमन घातलें पुढती । हृदयीं अष्टभाव दाटती । नेत्री वाहती अश्रुधारा ।।६३।। संसारतापे जाहलों संतप्त । रात्रंदिवस चिंताव्याप्त । गेला गेला नरदेह व्यर्थ । रक्षी दुःखार्त दीनजनां ।।६४।। धांवूनि आलों तुझिया दर्शना । रक्षी रक्षी भवभयभंजना । संन्निध राहूनि सेवावे चरणा । न करी वासना वृथा हे ।।६५।। स्थीर राहीना मन ओढाळ । विवेकपाश न गणी खळ । भल्याभल्यासी करी निर्बळ । मी तरी केवळ मूढमती ।।६६।। पाहूं पाहू म्हणती श्रीकृष्ण । करूनि सेवा नामस्मरण । येथें राहणें पडे कांही दिन । दिसतें रान तयार हें ।।६७।। तथापि त्यागूनि मशागत । गाफिल राहू नये किंचित । उभा ठाकेल दाता भगवंत । हे बोल निश्चित मानावे ।।६८।। नाहीं समजले गुरूचे शब्द । तथापि मनासी वाटला आनंद । चित्तीं म्हणे स्वामी सुखकंद । देईल निजपद अंती मज ।।६९।। ठेवून घेती कीं वाटलीं शंका । परी मम दैवाची अनुकूल घटिका । आचार माझा नेटका । येथील सेवकासमान ।।७०।। आता यांचाचि घेऊं मागोवा । सेवा साधाया यत्न करावा । दया येईल कीं श्रीगुरुदेवा । विश्वास जीवा वाटतो ।।७१।। गुरु समीपस्थ पहिले किंकर । म्हणती तयास लाभ तुज थोर । क्रमावे येथें कांही वासर । व्हावें अधीर नलगे बा ।।७२।। पहावी येथील सेवा राहणी । अंगे राबावे लागेल दिनरजनी । किंकर येथील सेवेवांचुनी । आनंद मनीं न मानिती ।।७३।। सेवेत रंगतां भुकेचा वळ । निद्राही जाय काढूनि पळ । पाहिजे योग्य कर्माची तळमळ । शिकवण उज्ज्वळ येथील हे ।।७४।। आशा अभिमानाचे येथ वावडें । गुरुदर्शनें पळती बापुडे । प्रत्यक्ष दिसावें हें कोडे । रहाणे पडे यास्तव ।।७५।। स्वयें श्रीगुरू देती निरोप । चित्तीं धरूनि सेवासंकल्प । तोंवरी येथें रहा सुखरूप । भाग्यें समीप आलासी ।।७६।। ऐसा बसाप्पा राहिला करवीरीं । सेवेशिवाय तथा विस्मृती सारी । भार्येस वदलों होतों वैखरी । येऊं झडकरी म्हणवूनि ।।७७।। जाणें तरी राहिलें दूर । कळविला नाहीं समाचार । वेडावला गुरुसेवातत्पर । धाडाया पत्र मना नये ।।७८।। गेले दिवस चालिले मास । वृत्त कांही न कळे तियेस । अधीर एकदां पुसे श्वशुरास । वृत्तांत विशेष पतीचा ।।७९।। कांता सुंदरी पतिव्रता । पतिदेव मानी एकचि त्राता । गृहकर्म निमग्न देह वर्तता । मनीं गुरुदेवता पति मानी ।।८०।। पतिबोलाचा पूर्ण विश्वास । परि येईना ते अनुभवास । वियोग कष्ट असहय मनास । गेले दिवसमास संवत्सर ।।८१।। परतूनि येऊ अल्पचि का। जातां येथूनि मज बोलिले । बरें वाईट कांही न कळले । कार्य जाहलें अपुरें वा ।।८२।। जीवा लागली बहुत काळजी । कोणास सांगावे मामाजी । आसरा मजला अन्य न आजी । पत्र धाडाजी सत्वर ।।८३।। मजवरी करुणा करावी सदया । आज्ञापिजे परतूनि यावया । चुलता म्हणे करूं तव कार्या । सोडी संशया सुखी हो ।।८४।। कांत तव पूर्ण सदाचारी । भरे कदां न कुव्यसनुभरीं । श्रीगुरुचरण सेवा करी । असे करवीरीं सुखरूप ।।८५।। शास्त्रें पुराणें गर्जूनि सांगती । नरजन्मीं जे अवश्य कृती । साधायातें गेला तव पती । कल्याण मी चिंती तयासी ।।८६।। बहुजन्मींचा सत्कर्म ठेवा । म्हणवूनि बुद्धि उपजली जीवा । लक्ष कोटींत क्वचित मानवा । लाभ हा घ्यावा वाटतें ।।८७।। भाग्याची तूं गमसी थोर । मिळाला भगवद्वक्त भ्रतार । सत्संग नाही विफल होणार । धरी गे धीर स्वहितार्थं ।।८८।। पतिपदकमळीं ठेवूनि भाव । पूजीत राही सदाशिव । भोळा सांब सदाशिव । मनोरथ सर्व पुरवील ।।८९।। स्वयें कलियुगीं गिरिजापती । अवतला भक्तासाठी क्षितीं । करवीरीं श्रीकृष्णसरस्वती । तेथ तव पति सेवा करी ।।९०।। येरीस मान्य वाटले बोल । मीही गाईन तत्पदकमल । पति माझा मज भेटवील । होतील सफल मनोरथ ।।९१।। ध्यानीं अणूनि सद्‌गूरुमूर्ति । म्हणे रक्षी बा माझा पती । मी तरी अबला मूढमती । जाणे महती कैसी तव ।।९२।। आम्हां एक तुझाच आसरा । श्रीकृष्णा पार्वतीपरमेश्वरा । मजही समीप नेई दातारा । सेवीन भ्रतारासह तुज ।।९३।। विचार जाहले एकविध । जाऊनि राहू पतिसंन्निध । भाव माझा जरी म्हणे शुद्ध । वासना गोविंद पुरवील ।।९४।। त्रिलोक व्यापूनिया राहिला । अंतरसाक्षी जाणे चित्कळा । दूर निकट काय तयाला । आला कळवळा तियेचा ।।९५।। हस्तनापुरीं सभेमाझारीं । आसुडितां अंबर दुराचारी । प्राणसंकटीं भगिनी हांकारी । धांवे श्रीहरि तियेस्तव ।।९६।। समीप येतो देहांतकाळ । गजेंद्र गर्जला कृष्णगोपाळ । उशीर लागला नाहीं पळ । आला घननीळ तत्क्षणीं ।।९७।। निजभक्ताभार्येची उत्कंठा । मनाची दृढता तंद्रीच्या लाटा । प्रेमे बेहोष म्हणे शितिकंठा । पतिरूप भेटा तुम्ही मज ।।९८।। जाणूनि तियेचा प्रेम उमाळा । श्रीगुरू भक्तास म्हणती ते वेळां । कांता आणी जा ये स्थळां । पुरवील लळा तियेचा हरी ।।९९।। बसप्पा ऐसें ऐकूनि बोल । सद्‌गरुपदीं ठेवी भाळ । आहेस लागो न दे वेळ । निघाला तत्काळ जावया ।।१००।। आला होत जावी क्षणाक्षणा । सेवा लाभ तेणें आपणा । सिद्ध सर्वदा गुरुसेवना । असतां मना सुख वाटे ।।१०१।। गुरुबोल कदा पडती कानीं । आवडें जया एकचि मनीं । अन्य जगाची नसे आठवणी । शिष्यशिरोमणी तोचि कीं ।।१०२।। आला परतूनि आपुल्या स्थाना । करी चुलत्यास साष्टांग वंदना । सविस्तर करवीरपुरीं घटना । सुख वाटिलें मना वर्णी ते ।।१०३।। यावरी बसप्पाचा चुलता । सांगेल आपुली सविस्तर कथा । सद्‌गुरु कृष्ण स्वये वदवितां । आपुली अहंता कामां नये ।।१०४।। इति श्रीकृष्णलीलामृत । अध्याय आठवा उत्तर चरित । अखिल जन श्रवण करोत । भद्रगिरिनाथ करविता ।।१०५।।
। ।श्रीसद्‌गुरुनाथार्पणमस्तु । ।