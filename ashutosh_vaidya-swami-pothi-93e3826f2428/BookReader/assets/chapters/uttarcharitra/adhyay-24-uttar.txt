अध्याय २४

।। श्री गणेशाय नम ।। श्रीगुरूभ्यो नम । श्रीगुरूदत्तात्रेयाय नम ।।
लवपळ आयुष्य चाललें विलया । स्वस्थ राहूं नये  संध्यासमया । अविलंबे संपवी पूर्णतया । कार्या कथिलिया सावध रहा  ।। १ ।। ऐसे तो नित्य जागृत करी । बहुरूप परमेश मुकुंदमुरारी । पूर्वनियोजित घटना तदंतरी । अनुभवी सारी कळेल ती  ।। २ ।। पाठीसी असतां समर्थाधार । शिशुसम चालवी धरूनि कर । अनंतनाटकी जगद्विहार । तत्कृपा लवमात्र सिध्दिकर  ।। ३ ।। यावरी ऐका गुरुभक्त शिरोमणि । श्रोते वक्ते जन तुम्हीच दोन्ही । आत्ममंडळी घ्या मेळवुनी । दयार्द्रनयनी पहावें  ।। ४ ।। तुमच्या कृपेचा अमोल ठेवा । सांपडतां कृतकृत्यता जीवा । प्रेरकता तुमची सहाय सर्वस्वा । चरित वैभवा दिधलें तुम्ही  ।। ५ ।। त्रैमुर्ति तोचि अनंतमूर्ति । तुमचिया रूपे अवतरला क्षिती । तुमचिया रूपे चरित्रसंगती । जगदुद्धारार्थी वदविली गमे  ।। ६ ।। ऐकाया बोलाया दिसता उत्सुक । विलंब बरवा न दिसे क्षणैक । सांगाल तैसे त्वदाज्ञानाधारक । कथा कौतुक लिहिन पुढे  ।। ७ ।। मुंडशिंकरनामें रघुनाथ । अक्कलकोट गुरुपदानुरत । सेवा केली तेणें अविरत । बहुकालपर्यंत एकविध  ।। ८ ।। न्यायादि अखिल कर्मनिपुण । कागलाधिपती विश्वासस्थान । कसास लागले प्रामाणिकपण । जवळीक पूर्ण घडे तेणे  ।। ९ ।। परी मत्सर नाही ते स्थान । मिळेल कां धुंडिता त्रिभुवन । अंगा ये मिथ्या दोषारोपण । तिळही उगला रघुनाथ परी  ।। १० ।। श्रीगुरुपदी अचल विश्वास । उद्भवले ते निरसेल खास । जाहले स्वप्नदर्शन तयास । वृथा का भ्यालास शांत रहा  ।। ११ ।। करवीरवासी समर्थ श्रीकृष्ण । स्वयें तो मीच नृसिंहभान । होतसे निजबोध मठिका निर्माण । घ्यावे दर्शन तेथे त्वा  ।। १२ ।। करी तेथेंचि चरितपारायण । संकटाचा मग पाड कवण । आले पावेल ते पूर्ण निरसन । ठेवावें मन निश्चल  ।। १३ ।। प्रातकाळी शोधूनि मठी । संपादन करी चरित्र पोथी । म्हणे हा गुरु कृष्णसरस्वती । नृसिंहभान यति स्वामी मम  ।। १४ ।। प्रातकाळी निजबोधालय । गांठूनि वंदिले श्रीगुरुपाय । व्यासासी पहिलाची अल्पपरिचय । संकोच काय मग तेथें  ।। १५ ।। म्हणे अक्कलकोटी मप्रेममूर्ती । नृसिंहभान श्रीगुरुयति । करवीरी श्रीकृष्ण सरस्वती । अभेद असती दोघेहि  ।। १६ ।। व्यासास सांगे स्वकर्मकहाणी । अनन्यबावे नम्र गुरुचरणी । प्रार्थना करी कर जोडूनी । अश्रु लोचनी पाझरती  ।। १७ ।। म्हणे गुरुमाये आलीस धांवुनी । मनींची असह्य व्यवा जाणुनी । अंबे अक्कलकोट निवासिनी । श्रीकृष्णरूपिणी दयामये  ।। १८ ।। अक्कलकोटीचे सद्गुरुस्वामी । श्रीकृष्णसरस्वती ते तुम्ही । प्रशंगवशात् विरोधग्रत मी । ठाव मज भूमी देईना  ।। १९ ।। कोपले स्वयें विधिहरिरुद्र । तुमच्या कृपेपुढे ते क्षुद्र । पाहता तुमचा वचनचंद्र । अशुभ अभद्र भय गेले  ।। २० ।। अपार स्तवन करी रघुनाथ । अश्रूपूर्ण नयन सद्गदीत । व्यास म्हणे हो न व्हा दुःखित । टळेल अनर्थ भय सोडा  ।। २१ ।। श्रध्दा यांतून करील मुक्त । रहातां गुरुपद प्रेमासक्त । विश्वास सर्व सहाय्यभूत । टळेल अनर्त सत्य हें  ।। २२ ।। आज्ञापिले चरित्रवाचन । आतांचि घ्या देतो आणून । करावे यथेष्ट पारायण । श्रीगुरुशासन पाळारे  ।। २३ ।। संबोधोनिया नानापरी । भक्तांस तेणे धाडिले घरी । येर स्नानदिक कर्मे सारी । पठन करी चरित्र पुढें  ।। २४ ।। कार्याकार्य नियम निर्देश । आणोनि देती राजपुरुष । भोगणे पडे कारागृहवास । कळले तयास अपरदिनी  ।। २५ ।। करूनि घेता दोषनिरसन । सहजचि गेले तुमचे बंधन । साधूनि घ्यावे आपुले साधन । स्वातंत्र्य पूर्ण यास असे  ।। २६ ।। तोंवरी सुटका तुम्हांस नाही । आम्हासह चला कारागृही । ऐसे सांगूनि राजपुरुषांही । नेती क्षणही न दवडिता  ।। २७ ।। सुटकेची दिशा सांगूनी स्वजना । तैसेंचि हेतुवादी योजना । म्हणे पाठवा तो कारासदना । भेटीस येईना नकार  ।। २८ ।। संगे घेऊनिया पोथी । निघून गेला त्वरितगती । श्रीगुरुस्मरण अखंडचित्ती । त्यागिली भीती निशेष  ।। २९ ।। सोडिले अन्नोदक स्पर्शन । मांडी खडतर प्रायोपवेशन । अखंड चरितपारायण । न करी भाषण कवणासी  ।। ३० ।। न्यायालयी पुढे चौकशी । होता भक्त ठरला निर्दोषी । सन्मानपूर्वक सोडिले त्यासी । आला मठासी तक्षणी  ।। ३२ ।। मठी उभारणीचे कार्य । करिता देखइला भक्तसमुदाय । चारशत रौप्यमुद्रीका सहाय्य । वचनबध्द होत तदा तो  ।। ३३ ।। कुंभारमंडळी राबती अंगे । मिळाले अल्पधन जे लागे । मठी उभविली त्वरित त्यायोगे । आवडीजोगे स्थळ झालें  ।। ३४ ।। भजनासाठी उभवूनि मंटप । चालविला वीणा हरिनामजप । निजबोधमठिकेचा सत्संकल्प । गुरु मायबाप पूर्ण करी  ।। ३५ ।। अखंडवीणा चाले दिनरात्री । भाविक स्वेच्छे येती नरनारी । अद्यापि सर्वजन पाहता नेत्री । मठी हे दुसरी निजबोध  ।। ३६ ।। निजबोध मठीचे इतिवृत्त । सप्तमाध्यायी कथिले समस्थ । राहिले होते तयांत किंचित् । परिपूर्ण येथ होय ते  ।। ३७ ।। पट्टणकुडी ग्रामीचा ब्राम्हण । नारायण तयाचे नामाभिधान । उद्यम ग्रामलेखक पण । चतुर सुजाण स्वकर्मी  ।। ३८ ।। असती तयासी कन्याकुमार । पांचसताजणांचा संसार । उपजीविका चाले सुसूत्र । सदन क्षेत्र ग्राम असे  ।। ३९ ।। मुलगे दोन विद्याप्रवीण । घेती स्वभाषा आंग्लशिक्षण । मुली विवाहयोग पाहून । घेतले साधून मंगल  ।। ४० ।। चालिला काळ कथाप्रकार । परंतु पुढे आले होणार गृहिणी । गृहिणी गेली त्यागूनि शरीर । कष्टी अंतर जाहले  ।। ४१ ।। शोक केलिया असुखचि वाढे । कालौघ विसरेल सर्व पुढे । कवणाचे कवणावीण ना नडे । वैराग्य कुडे टिकेना  ।। ४२ ।। चालवाया भावी शिक्षणा । कुमरद्वय धाडी अन्य पट्टणा । परंतु स्वग्राम । सोडिता आपणा । सरकारी कारणास्तव नये  ।। ४३ ।। कुमार आंग्लशिक्षणकुशल । प्रशस्तिपत्र मेळवती सोज्वळ । बळकट त्याचे पूर्वसुकृत बळ । गुरूपदकमळ सेवीतसे ।। ४४ ।। ऐशी प्रथमसुताची स्थिती । धाकुटा गेला परलोकपथी । स्त्रीजन कोणी सदनी नसती । पाक निष्पत्ती स्वये करी  ।। ४५ ।। विवाहबध्द करूं निजपुत्रा । गृही आणूंन त्याचिया कलत्रा । विचार मनी आणिला बरा । परंतु कुमरा न रचे तें  ।। ४६ ।। पडता पायी विवाहशृंखला । हा तरी मायामोहाचा घाला । घाई करणे रुचेना मला । घडेल काळा आधीन ते  ।। ४७ ।। वडिली पाहूनिया रागरंग । आग्रह सोडूनिया दिधला मग । विपरित आजकालचे जग । आपणा उपेग न सुताचा  ।। ४८ ।। कांता ओढूनि नेली काळे । तेव्हांचि सौख्य लोपले सगळे । कन्याकुमार मायेचे जाळे । दैव आगळे आमुचे  ।। ४९ ।। यापरी विचार आणूनि मनी । राहिला निश्चळ आपुले सदनी । पुढे होणार ते आले घडूनि । पूर्वकृत करणीसमान  ।। ५० ।। ग्रामी कोणी शत्रुमित्रजन । सहजचि होती कार्याकारण । लावी लांच्छन ग्रामलेखकपणा । बहु सावधान राहणे पडे  ।। ५१ ।। नाना न जाहला या अपवाद । कांही करणी घडली विरुध्द । कोणीजनांही मांडिला च्छळवाद । केली विरोध दुर्मतीबाळे  ।। ५२ ।। झाले सरकारी पाचारण । चौकशीअंती पडिले बंधन । सुटका होय ते न दिसे लक्षम । ते श्रीगुरुचरण । आठवले  ।। ५३ ।। निजबोधमठी लक्ष्मीबाई । होती सेवार्थ ऐशिया समयी । विनवी तियेसी पडिलो अपायी । पाठिराखहि न कोणीच  ।। ५४ ।। राजनौकरा अपुला परका । विचार विरहित अभेद भूमिका । निर्लोभ अलिप्त प्रामाणिक । पृच्छा भयशंका निपजवी  ।। ५५ ।। सहाय्य मागावे तो जगी एक । करूणासमुद्र जगन्नायक । आमुचा आधार श्रीकृष्ण देशिक । इतरां हांक देऊं कुणा  ।। ५६ ।। ग्रामी एखादा परिपूर्णकाम । होता इतरास वाटे विषम । ग्रामलेखन अकार्यक्षम । झालां तो मम म्हणताती  ।। ५७ ।। सज्जनाचा घेता केपक्ष । तद्वैरी म्हणती हा मूर्ख । प्रत्यक्ष राजकारणा नव्हे दी दक्ष । नव्हे चाणाक्ष मतिमंद  ।। ५८ ।। सर्वांचे मन राखणे सदा । त्रिभुवनी दुर्लभ ते चातुर्यसंपदा । प्राकृत मत्समजनां मितमंदा । साध्य ते कदा नव्हेचि  ।। ५९ ।। गेलो साधाया एकाचे हित । जाहला दुजा क्रोधान्वित । तेणेचि निर्मिला अनर्थ । आम्हास संकट आणिले  ।। ६० ।। सुटका झालिया ऐशी नौकरी । पुढती कदापि मी नच करी । दीन मी आलो सदगदुरुद्वारी । करूणा परोपकारी भाकीतसे  ।। ६१ ।। जाणूनि मम कृपाळू गुरुभागिनी । विनविशी गुरु आशा ते मनी । उपाय करशील दुःखनिवारणी । दयार्द्रनयनी बघ दीन हा  ।। ६२ ।। नानाचे ऐकोनी दीन बोल । दयेने द्रवली अबला सच्छील । म्हणे विनवूयां सद्गुरु दयाळ । दुर्दिन जातील निघूनि  ।। ६३ ।। नाना निघूनि गेला यावरी । बळेचि नेता बंधनागारी । इकडे लक्ष्मी उपवास करी । संकटनिवारी विनवीतसे  ।। ६४ ।। निर्वाणी आप्त स्वजनसोयरा । न मिळे न मिळेल समर्थ दुसरा । दुःखे गांजिलिया निजकिंकरा । पाही गुरुवरा शरणागतका  ।। ६५ ।। कर्तव्यच्युत दीन बापुडा । दुःखातिरेके जाहला वेडा । अपराधी परी परिणाम कुडा । निरसून पीडा हरावी  ।। ६६ ।। अपकीर्ती करी काळे वदन । भारभूत जना निंदास्थान । याहूनि ये वेळी यावे मरण । दिसेना आन उपाव  ।। ६७ ।। कित्येक संसारोपाधिग्रस्त । बलवान् वैरीगण पीडात्रस्थ । किंवा अन्य परिस्थितिपीडीत । येता तदरिष्ट निरसेल  ।। ६८ ।। यमसदना जाता परतविले प्राण । याहूनि काय संकट दारूण । ब्रीद ऐकिले केले पठण । निष्ठुर आता न व्हावा बा  ।। ६९ ।। करी नित्यनित्य प्रार्थना । संकटी करावे काय कळेना । बिचारा झाला दीनवाणा । काही सुचेना खाणेपिणे  ।। ७० ।। ऐसे विनवितसे नित्यनित्य । वाचवावा नाना निजभृत्य । इतुकेनि जन्म झाला कृतकृत्य । भावि आगव्य टाळावे  ।। ७१ ।। पुण्यशील नाना वा पातकी नाना । पुंठित होता प्रयत्न नाना । शरण आला मग तुमचिया चरणा । अंत दयाधना पाहूं नका  ।। ७२ ।। शेवटी न्यायालयी विचारणा । अहितकर वैरियांची वंचना । उघडी करी सद्विवंचना । अपराधी जना दंडीतसे  ।। ७३ ।। विपरीतानुभवे परी पोळला । स्वार्थाधजनसंबंधा विटला । ग्रामनौकरी तैसे स्वस्थळा । त्यजूनि राहिला करवीरी  ।। ७४ ।। भजन पठण कीर्तन श्रवण । यांतचि करी कालक्रमण । आपण एकला आपुले कोणी न । जाणवले पूर्ण संकटी  ।। ७५ ।। एकला आला गेला वाटा । संगे घे दुष्कृत सुकृत सांठा । दिसो लागता यमसंकटा । चुकलो कटकटा म्हणतसे  ।। ७६ ।। याहूनि आजचि होणे सावध । सोडू निशेष जनसंबंध । मरण घटके रहित मोहांध । सेवी गुरुपद प्रीतीने  ।। ७७ ।। एकदाकोणी एक संन्यासी । करवीरा आला हिमाचलवासी । परिधान कौपीन मात्र जयासी । नेणवे कैसी कळा त्याची  ।। ७८ ।। यौवनअंगी सतेज कांती । वदन बघता जणु मदनमूर्ती । जटाधारी नेणो कैलासपती । श्रीक्षेत्रप्रती पातला  ।। ७९ ।। मौनी देखे न ऐके कांही । अशनपानाची शुध्दी नाही । वायुतुल्य गती आक्रमी मही । थांबणे पळहि दिसेना  ।। ८० ।। घेऊन जगदंबेचे दर्शन । वैराग्यमठी केले आगमन । गुरुसिंहासना पुढे शयन । अकस्मात येऊन करीतसे  ।। ८१ ।। अक्षयस्थीर वामकुक्षी । इकडे तिकडे क्षणही न लक्षी । जलपान नसे काही न भक्षी । वेत्रषष्ठी परी अचेतन  ।। ८२ ।। गेली घटिका लोटला प्रहर । आता उठेल म्हणती किंकर । श्रीगुरुदर्शन घेईल हा नर । बोलेल विचार आपुले  ।। ८३ ।। लोटून गेली अहोरात्र । सेवक अधीर झाले मग मात्र । उचलूनि यासी ठेवू अन्यत्र । पुसती विचार गुरुराया  ।। ८४ ।। स्वामी सांगती न करा स्पर्श । स्वयेची उठेल परी अवकाश । होता कांही सुकृत लेश । दिसला नयनास म्हणूनि हा  ।। ८५ ।। शिष्य म्हणती जी श्रीगुरुनाथा । जोडिल्यावीण अनंत सुकृता । लाभलो असतो का समर्थ सेवार्था । लाभ कोणता यातुल्य  ।। ८६ ।। हरिहरब्रह्मदिक दर्शना । तुमचा सेवक मनी इच्छीना । कदाचित असेल वैंकुठराणा । तुम्हांपुढे उणा वाटतसे  ।। ८७ ।। मायबापाच्या सेवेस गुंतला । पुंडलीकभक्त देह विसरला । एकनिष्ठेची कैशी लीला । स्वये हरि आला पहावया  ।। ८८ ।। उठेना सोडीना सेवा अवीट । समीपस्थ मागे भिरकावी वीट । माग माग म्हणे वैकुंठपीठ । असे जे स्पष्ट मनीचे  ।। ८९ ।। जननी जनकपदसेवा गोड । देतो म्हणसी तरी मनी ते दृढ । पाठी उभा तू राहे अखंड । मागणे उदंड रुचे हे  ।। ९० ।। तैसेच आम्ही तव दाससेवा । आवडे आम्हां एक गुरुपदसेवा । आले पुढे हरिहर ब्रह्मा वा । तुमचिया प्रभावास्तव म्हणो  ।। ९१ ।। स्वामी म्हणती विठू तैसा हा । भेददृष्टी याकडे न पहा । मनीं अत्यल्प पूर्वस्पृहा । कष्टविले दाहा यास्वत  ।। ९२ ।। विचरतो महीपूर्ण निष्काम । पुरुष नव्हे हा पुरुषोत्तम । सोडा सोडा विचार विषम । स्वयें गुणधाम सांगे गुरु  ।। ९३ ।। गेले तीन दिवस यामिनी । परी उठेना निश्चल मौनी । अर्धनिशीमाजी चतुर्थ दिनी । श्रीगुरू कानी लागती त्याच्या  ।। ९४ ।। सांकेतिकचि बोलिले थोडे । उभा राहिला पुरुष तो पुढे । अवचित दोघांसी आलिंगन पडे । पाहता वेडे जन झाले  ।। ९५ ।। त्रिदिन जो पडिला होता निचेष्ट । गुरूसी कांही वदला अस्पष्ट । द्वाराबाहेर काढिली वाट । अदृश्य क्षणांत जाहला  ।। ९६ ।। उत्सुक होऊनि पुसतां रहस्य । स्वामी बोलिले करूनि हास्य । पंढरीचा तो वरद परमेश । तुम्हांआम्हांस भेटला  ।। ९७ ।। हिमालयवासी जनाची कथा । स्वामी श्रीकृष्ण इंद्रियनियंता । निमित्त करूनि एका जरठा । झाला वदविता स्वयेंचि  ।। ९८ ।। इति श्रीकृष्णलीलामृत । अध्याय चोविसावा उत्तरचरित । पाठीराखा रामभद्रगिरीनाथ । वदला समर्थ कृपाळ  ।। ९९ ।।  
।।  श्रीकृष्णार्पणमस्तु  ।। 