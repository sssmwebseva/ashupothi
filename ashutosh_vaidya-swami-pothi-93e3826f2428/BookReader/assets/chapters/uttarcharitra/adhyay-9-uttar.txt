अध्याय ९ वा
श्लोक
आपले म्हणवितां गुरुराया । भीति काय चरिताब्धि तराया ।।
च्छंद हाचि मन घेईल देवा । त्वत्कृपें तरि घडे तव सेवा ।।१।।
।। श्रीगणेशाय नम: । श्रीगुरुभ्यो नम: ।। श्रीदत्तात्रेयाय नमः ।।

श्रीकृष्णदेवा सद्‌गरुवरा । श्रीकृष्णगुरो भ्रमसंहरा । श्रीकृष्णदेवा जगदाधारा । नररूपधरा करुणाघना ।।१।। देवा झाला मनबुद्धीप्रेरक । स्फूर्ति दान तुमचे मार्गदर्शक । येरवी अभिमानग्रस्त क्षुल्लक । म्हणवितां सेवक अविवेकी ।।२।। आज्ञेंचें व्हावें परिपालन । संकेत हाचि धरी मन । राहतां अखंड तुमचें स्मरण । विघ्न विनाशन सहजचि ।।३।। आज्ञापी ते पुढती सारे । स्वयेंचि स्वेच्छें करील सारे । अवसान घात की संशय वावरे । मना या भितरेपण आणी ।।४।। तुमचिया कृपादृष्टीवीण । मनास कोण लावी शासन । चरण स्मरणाची चटक लावून । करवावें लेखन या हातीं ।।५।। बसप्पा आला निजग्रामासी । श्रीगुरु निरोप थरूनि मानसीं । क्षुधा तृषा न आठवे त्यासी । पितृत्व चरणासी अनुसरला ।।६।। चरणावरी ठेवूनि मस्तक । म्हणे काका हा तुमचा बालक । नाहीं विसरलो तुमचें कौतुक । सुखाचें सुख गुरुसेवा ।।७।। तुम्हीच दाविला तो सौख्य ठेवा । आनंदसमुद्र मनोविसावा । विसरून गेलों देहासह विश्वा । देवाधिदेवा देखतां ।।८।। तुम्हां कळविले नाहीं निजवृत्त । सेवा करितां न कळे दिनरात । वेडा जाहलों अन्यायी तव सुत । क्षमस्व विनीत दासासी ।।९।। चुलता म्हणे हा नव्हे अन्याय । गुणराशीं तूं आमुचा तनय । कुळद्वय धन्य केले वदूं मी काय । जाणे मदीय अंतर ।।१०।। मार्ग चालता झालास क्षीण । सारी स्नान पूजा भोजन । येथचि आलास धांवून । यावरी सदन गाठांवे ।।११।। बोलतां सरती न अनंत कथा । आनंद त्यांतचि आम्हा पुरता । बहुकाळ वांच्छी तुझी कांता । जा भेट आतां तयेसि ।।१२।। चुलत्यानें कथिता बसाप्पा भक्त । सदनीं सर्वांस देतसे भेट । कांता आनंदे सद्‌गदित । म्हणे मम दैवत आलें घरा ।।१३।। पाहतां पतीस दीर्घ काळे । म्हणे पावलीस गुरुदयाळे । सेवीत राहीन यांची पदकमळें । सार्थक जाहले जन्माचें ।।१४।। वियोगदुःखे मज जाळिलें । अंतरसाक्षी तुज हें कळलें । पुढती ऐसें न पाहिजे घडले । दान मागितलें दे माये ।।१५।। पतीस कळवी स्वमनःस्थिती । विनवी पुढती मज न्या संगती । यावरी राहीना मी एकटी । पतीसंग सती वांच्छी सदा ।।१६।। येरे पत्नीस करविरीं घडले । सविस्तर वृत्त निवेदिलें । श्रीगरुनीं तुज पाचारिलें । भीतीस न उरलें कारण ।।१७।। भार्येचें करूनि समाधान । बसप्पा सारी स्नान भोजन । चुलत्याकडे आला धांवून । वंदिले चरण तयाचे ।।१८।। सांगे करवीराचा वृत्तांत । गुरुआज्ञा मज झाली अवचित । आणा आपुली गृहिणी येथ । यास कालगत न करावी ।।१९।। जाणे कवण कां हें कथिलें । होणार आपणां नाहीं कळले । परंतु पाहिजे वचन पाळिलें । कर्तव्य आपुले प्रथम हें ।।२०।। श्रीगुरू साक्षात् परमेश्वर । भोळा सांब शिवशंकर । धर्मसर्वस्व तदाज्ञा हितकर । जाणे किंकर वर्म हें ।।२१।। गुरुसेवा जें म्हणती अवघड । शिष्य नव्हती ते अधम द्वाड । पाहूं नये तयाचें तोंड । अध:पातकवाड तत्संग ।।२२।। आतां करीना मी परनिंदा । गुरुपदसेवा अमुचा धंदा । त्यांची आता आणावी प्रमदा । कथिलें त्वत्पदासमीप हे ।।२३।। गृहिणी यापुढें असावी सर्वे । कदापि चिंतिले नाही जीवें । गरुवच शिरसावंद्य स्वभावें । तुम्हां हे ठावें सर्वज्ञा ।।२४।। चुलता म्हणे मज सर्व हें कळे । भार्या वियोगदुःखे तळमळे । अंतरसाक्षी जाणूनि सगळे । आज्ञापिलें तुजला हें ।।२५।। क्षणभरी तिजला नाहीं चैन । गेलास निघूनि तैं पासून । उपाय व्हावया समाधान । म्या गुरुध्यान दाविलें ।।२६।। शरीरें सारी संसारधंदा । चित्तीं आठवी श्रीगरुपदा । उणें कांही न पडो दे कदा । राखी मर्यादा वडिलांची ।।२७।। पावला तीस श्रीगुरुसमर्थ । झाला शुद्धभाव सुफलित । भार्या न्यावया आलास येथ । अतर्क्य चरित्र गुरूचें ।।२८।। ऐके बाळा माझी कथा । मार्गदर्शक तुज व्हावया आतां । बाळपण गेला खेळ खेळतां । अज्ञानावस्था सुषुप्तीसम ।।२९।। तथापि मांडूनि दगड धोंडे । पूजा करणें मज आवडे । इतरांसवे खेळ वावडे । देवालयाकडे जाय मी ।।३०।। पातली देहास दशा पौंगड । तैंहूनि मजला ध्यास उदंड । नावडे तर्क वितर्क वितंड । शिवभजनी खंड न पडावा ।।३१।। नरदेहासम रत्न अमोल । येथ इच्छावें ते मिळेल । दृढविश्वास माझें भांडवल । अवांतर फोल सर्व गमे ।।३२।। एकचि विचार रात्रंदिवस । ब्रम्हाचर्यांची धरिली कास । गुरुप्राप्तीचा लागला ध्यास । पार्वती परमेश पावला ।।३३।। आलस्या नाहीं दिधला थारा । परिमित घेतसे निद्रा आहारा । सेवेसाठीं वेची शरीरा । च्छंद सारा गुरुप्राप्तीचा ।३४।। गुरुवीण न कळे करणें तें काय । सन्मार्ग दाखवी श्रीगुरुराय । पहा ध्रुव बालक राजतनय । नारदें उपाय दाविला तया ।।३५।। जननी गर्भींच असतां प्रल्हाद । उपदेश करी तया .नारद । एवं श्रीगुरुचा कृपाप्रसाद । पुरुषोत्तमपद दावील ।।३६।। ऐसे विचारतरंग नाना । चैन न पडो देती मना । शिवाची करूं लागे भी प्रार्थना । कां मज द्याना सद्‌गरु ।।३७।। तुम्हीच मजला गुरु स्वयें । हें वर्म अज्ञानें कळों न यें । कळों येईल कृपें तुमचिये । प्रेमोपायें वाटलें ।।३८।। पार्वती परमेश गुरु स्वयें । शोधार्थ कोठें करणे जाये । दर्शन द्यांवे तेणेंचि सदयें । निश्चल हृदये चिंतिले ।।३९।। निदिध्यासें ऐशिया मनीं । स्वप्न देखिले दिनीं । तेज:पुंज पुरुषज्ञानी । सिंहासनी आरूढला ।।४०।। शुभ्र अंगरखा टोपी हिरवी । वामनमूर्ति शोभली बरवी । काषायांवर काखेस मिरवी । गमला भवार्णवीं तारक ।।४१।। मज म्हणे झालास कां रे भ्रांत । इच्छिसी श्रीगुरु गिरिजाकांत । बैसला पुढें तो मूर्तिमंत । बघसी भाग्यवंत म्हणूनि ।।४२।। करवीरकाशी पुण्यक्षिती । तेथें आमुची प्रत्यक्ष वसती । नामें श्रीकृष्णसरस्वती । यावें संप्रती भेटाया ।।४३।। आदिमाया ते व्यंकटेशप्रिया । कार्याकरणें आली या ठाया । कोपली पतीवरी बोल हे वाया । भक्त ताराया पातली ।।४४।। काय वर्णावी येथिची महिमा । क्षीरार्णवकन्या हे श्रीविष्णुवामा । संहारावया दानवाधमा । करवीरग्रामा पातली ।।४५।। तैहूनि यवाधिक हे काशी । भार्येसह वस्तीस अगस्तीऋषी । विश्वेंशें त्यागूनि वाराणसी । या पुण्यभूमीसी पातले ।।४६।। धांवला उत्तरेचा देव । दक्षिणकेदार तो सदाशिव । मर्दूनि रत्नासुर दानव । निर्मी वाडी गांव रत्नागिरी ।।४७।। फार काय वंदू तेहतीस कोटी । अमरां रुचली हे करवीरक्षिती । आम्हां पाचारी जगदंबा ती । म्हणवूनि बसती असे येथें ।।४८।। पांडुरंगा आली कणव । देखूनि तुझा शुद्ध भाव । प्रत्यक्ष दर्शनाची हांव । पुरवी तुझा शिवशंकर ।।४९।। निद्रा की तंद्रा कळलें न कांही । कुमारा सुख ते अन्यत्र नाहीं । अनुभविलें मागें न मिळेल पुढेंही । शंका बाधक ही मनासी ।।५०।। काय वर्णन करूं रे बालका । गांठिली म्यां ती पुण्य भूमिका । स्वप्नी देखिला जैसा जो कां । त्या जगज्जनका पाहिलें ।।५१।। म्हणती मजला येथें बापा । कैलासनायकें केली कृपा । जन्ममरणाच्या चुकती खेपा । तो मार्ग सोपा सांपडला ।।५२।। बहु इतर करिती सेवा । आमुचा तेथ नव्हे रिघावा । हृद्यासनीं श्रीगुरु पहावा । रुचला जीवा च्छंद हा ।।५३।। श्रीगुरू सेविती जीवेंभावें । त्या भक्तजना म्या सेवावें । क्रम चालिला हाचि स्वभावें । वेणीमाधवें जाणितलें ।।५४।। आम्हासाठीं करितोस कष्ट । गुरुहूनि कां आम्ही श्रेष्ठ । मी तदां म्हणे ऐका उद्दिष्ट । कथितों स्पष्ट तुम्हासी ।।५५।। गुरुसेवेचा अधिकार तुम्हां । तेथें रीघ नाहीं आम्हां । गुरुदासदास मी विप्रोत्तमा । अपराध क्षमा करावा ।।५६।। जो तो म्हणे ही माझी नौकरी। सुकृतें लाभलों न मिळे परी । सर्वत्र दिसे एकचि परी । काय मी करी मग तेथें ।।५७।। वाचूं लागलों कांही पोथी । स्वामी म्हणे ठेवा बाजूस ती । ज्ञानास रीत लागे आचरती । पठणें मनोगति स्थैर्य नव्हे ।।५८।। मनाच्या रुध्द होती पळवाटा । आचार उत्तम तो तोचि मोठा । आम्हां अर्पूनि मानसा धुवटा । असावें आतां सुखरूप ।।५९।। येथें राहूनि बैसणें स्वस्थ । सौख्य साधनें साधूनि समस्त । हें तरी ' करणें काय उचित । मग सेवाहेत पुरे कां ।।६०।। म्हणवूनि तुम्ही सेवकजन । श्रीगरुमूर्तीच अवघेजण । कांही तुमचेंचि करितो सेवन । गमे अन्यथा न कर्म हें ।।६१।। बाळका देतां सुखोपचार । जननी त्यायोंगे हर्षनिर्भर । तद्वत मानूनि हा प्रकार । गुरु तुष्ट किंकर सेवितां ।।६२।। तुम्हासाठी जन्मला गाव । सोडी जननीजनकाचा ठाव । शुद्ध प्रेम तुमचे वैभव । घेतली धांव श्रीकृष्णें ।।६३।। तुमचें झालिया अशनपान म्हणे मी तृप्त झालों पूर्ण । सोसवे न जया दासावमान । रक्षी रात्रंदिन अनन्य जनां ।।६४।। तारामातेची ऐकूनि उक्ती । पाकनिष्पत्ती सर्वांपुरती । न करितां मुखी ग्रास न घेती । श्रीगरुमूर्ती निज माय ।।६५।। व्यय करा देवा पाहूनि आय । पोसूं मी कैसा शिष्यसमुदाय । तारेनें पुसतां श्रीगुरुराय । म्हणती ऐश्वर्यदाता विठू ।।६६।। उगाच करू नको कुचराई । आपुल्या दैवाचे जो तो खाई । काळजी करूं नका आई । विठ्‌ठलपायीं भाव घरा ।।६७।। अनन्य अखंड ज्याची सेवा । नाठवे देह न रुचे विसांवा । द्रष्टा अभिन्न झाला दृश्यत्वा । योगक्षेम देवा त्याचा पडे ।।६८।। श्रीगुरुवच हें ऐकिलें मियां । तुमची सेवा करी म्हणूनिया । चुके यांत काय द्विजवर्या । क्षमा दीना या करावी ।।६९।। माझें करणें काय वावुगें । मना वाटे तें विप्रा सांगे । वेणी म्हणे सत्य परी नलगे । श्रीगुरू स्वांगे सेवी बा ।।७०।। देतील स्वयें स्वामी निरोप । तें तेंचि करी रहा सुखरूप । शुद्ध परी विरुद्ध खटाटोप । मन्मतें व्याप नलगे हा ।।७१।। ऐसा चालिला असतां संवाद । श्रीगुरु स्वयेंचि आले संत्रिथ । सद्‌भावे आम्ही वंदिले पद । म्हणती विरुद्ध न मानी बा ।।७२।। आता जाई बा आपुले घरीं । आम्हीही येऊ बरोबरी । यथेष्ट तेथें सेवा करी । नित्य मंदिरी शिवाच्या ।।७३।। दिवस न गेले पुरे आठ । तों मज दाविती घरीची वाट । दुर्देवी मी पुरा पापिष्ट । मना वाईट वाटलें ।।७४।। तथापि निरोपासवें मी निघे । बहु दुःख वाटे चालतां मागें । शिवमंदिरा पातलों वेगें । त्यजिले उद्देगें अन्नोदक ।।७५।। आम्ही आहोत तुझे संगती । अनुभवा नये जंव हे उक्ती । कैशी मनास मिळेल शांति । विचार गांजिती क्षणक्षणा ।।७६।। ज्ञानी बोलती करुणासमुद्र । कीर्ति नव्हे ती कदा शूद्र । अर्धवट निद्रेत कृष्णयतींद्र । दिसती समोर बैसले ।।७७।। सिंहासनी जैसा प्रतिसूर्य । तेजःपुंज अलौकीक सौंदर्य । जगताचा धनी साक्षात् यतिवर्य । वर्णी सौंदर्य कोण ते ।।७८।। म्हणती फुकट कांरे आक्रोश । आम्ही आलो तुझिये गांवास । बैसो नको होऊनि उदास । क्षुधा त्रास करीतसे ।।७९।। ताजें शिळे गोडधड अन्न । समयीं सिद्ध तें करू भक्षण । इतुकें ऐकूनिया भाषण । सवेंचि नयन उघडिलें ।।८०।। पुढें देखिले न्या शिवलिंग । कुंकुम उधळिलें सुमनें बहुभाग । करवीरीं गुरूस असती भोग । दिसती अव्यंग सर्व ते ।।८१।। परिमळे सर्व भरला गाभारा । लिंगावरी जाई गुलाब मोगरा । कुंकुम वर्ज परी सर्वेश्वरा । रुचले शंकरा आज ते ।।८२।। आमुचे गांवा अत्यंत दुर्मिळ । चमेली कल्हार सेवंती कमळ । फुलें वाहिली लिंगा सकळ । श्रीगुरू दयाळ दावी हें ।।८३।। शिवालया आलों तईं नव्हतें । अर्चन सुंदर दिसे नयना तें । आम्ही आलों वचन सत्य तें । अनुभव मातें दाविला ।।८४।। सत्वर सारिली म्यां आंघोळी । सिद्ध तात्काळ अन्नें करविलीं । घृत भात वरण शाका पोळी । जाणूनि माउली बुभुक्षित ।।८५।। केले नैवेद्य समर्पण । पुढें सारिलें म्यां भोजन । तैंहूनि मनास समाधान । किती म्हणून सांगावे ।।८६।। अनेक वेळा तेव्हापासूनी । निद्रेंत श्रीगुरू दिसे शिवसदनीं । कोणास कथिली नाहीं वाणी । शिष्यशिराणी त्वदितरा ।।८७।। तुम्हां आम्हां यावरी भेटी । होणार ताहीं म्हणूनि शेवटीं । सांगितली निज कथा गोमटी । वदलों गुजगोडी जीवाची ।।८८।। आमुचिये कुळी भूषण । जेन्मलास तूं ममाग्रजनंदन । न सोडी आतां श्रीगुरुचरण । उच्छेदक जननमरणासी ।।८९।। मना वाटतो अत्याल्हाद । त्वां दृढ धरिले श्रीगरुपद । सहज नासला संसारगद । सेया ओखद सेवितां ।।९०।। माय पित्याहुनी तुमचा कळवळा । लेकुरवाचा पाळिला लळा । दत्तगुरु मजला श्रीकृष्णसांवळा । दाखविला डोळां सुत म्हणे ।।९१।। पायांवरी ठेवूनि मस्तक । म्हणतसे अज्ञ तुझा बालक । आज्ञा दे जाऊं सपत्नीक । कैवल्यदायक गुरुपाशीं ।।९२।। चुलत्याचा घेऊनि निरोप । कांतेसह आला श्रीगुरुसमीप । वैराग्यसदनीं सेवा अल्प । मिळावी संकल्प मनीं हा ।।९३।। मुंगीपासूनि ब्रह्मयावरी । आले काय कवणाचे अंतरी । जाणूनि भावना खोटी खरी । आज्ञापन करी भक्तांसी ।।९४।। यावरी येथें राहू नका । आमुच्या घेऊनियां पादुका । गाणगभुवनीं वसवा मठिका । तेही भूमिका पावन ।।९५।। आमुचा वास तेथें नित्य । निकट कल्लेश्वर गिरिजाकांत । अखिल तीर्थें सगमांतर्गत । आवडे अत्यंत आम्हातें ।।९६।। गुप्तनिवास समय जाणूनि । केली लौकिक संपादणी । म्हणती गेलों कर्दळीवनीं । तीही वाणी न असत्य ।।९७।। उपद्रव करितील यवनलोक । अनधिकारी अतपस्क नास्तिक । अगोचर जाहलो यास्तव नावेक । सेवक भाविक पाहती मज ।।९८।। गृहिणीसंगें घेऊनि जा जा । सेवा यथेष्ट पदपंकजा । आम्ही समीप सर्वदा समजा । करावी पूजा आरती ।।९९।। मानवले ते बसप्पास । सर्वेच गेला गाणगापुरास । रम्य मनोहर श्रीगरुनिवास यथावकाश निर्मी तो ।।१००।। करूं लागला पूजाअर्चा । यथेष्ट पुराण पोथीचर्चा । ध्यास लागला कृष्णचरणांचा । आन न वांच्छा क्षणैक ।।१०१।। लोकां सांगतां कृष्णगुरुलीला । क्षुधातृषादिक नाठवे त्याला । पूर्वार्जित लाभ देवें आगळा । प्रेमसुखसोहळा मिळे तया ।।१०२।। बळें बोलावितां द्यावें उत्तर । येरवीं मौनचि निरंतर । भार्या समीप अष्टौप्रहर । थोडे फार न बोले तिसी ।।१०३।। मठास येतां कोणी नरनारी । श्रीकृष्णलीला कथन करी । म्हणे माझा श्रीगुरु करविरीं । गोकुळचा हरी अवतरला ।।१०४।। घडितां तेणें आलों ये गांवीं । हेही क्रीडाभू त्याचीच पूर्वी । श्रवण करितां लीला नित्य नवी । आनंदार्णवीं मग्न मन ।।१०५।। लोक सांगती गाणगापुरवासी । श्रीनसिंहसरस्वती येथ संन्यासी । बरवें केलें तूंही आलासी । आतां राहसी येथेंचि कीं ।।१०६।। बहु संवत्सरें करूनि वास । अपरिहार्य कोड कुष्ट विनाश । करूनि अनंत तारिले दास । वर्णितां आम्हां अशक्य ।।१०७।। दर्शना येऊं लागले नास्तिक । त्यापरी अनेक यवन लोक । गाणगावासिया अधर्म संपर्क । पीडादायक होतसे ।।१०८।। जणूनिया हें कर्दळी वनां । श्रीगुरु गेले विजनस्थाना । महिमा येथील न परी उणा । अद्यापी दर्शना येती जन ।।१०९।। गुरुआज्ञेचा पूर्ण विश्वास । आमरण करी गाणगापुर वास । बसप्पा सांगे आपुला इतिहास । श्रीगुरुकथारस गोड बहु ।।११०।। कदाचित भक्त तो आणी मनीं । चुलत्यास शिवालयी नयनीं । दिसतो कां इथे स्थानीं । आमुची घणी न पुरवील ।।१११।। मनीं परमावधीचे औत्सक्य । विश्वव्यापी हें पुराणवाक्य । दर्शन देतां तया काय अशक्य । आमुची मुख्य वासना हे ।।११२।। घेतला मनें एकचि च्छंद । विसरला अशनपान प्रबंध । गृहिणी त्याची एकदां सानंद । येऊनि सन्निध बोलली ।।११३।। अरुणोदयीं आज म्यां नाथा । अल्पशी असतां निद्रावस्था । देखिलें श्रीगुरू करवीरस्था । संतोष चित्ता वाटला ।।११४।। सोडूनिया निज सिंहासन । समीप आले न लागतां क्षण । कृपाकर अंगावरी फिरवून । बोलिलें वचन ऐकावें ।।११५।। माय कुरवाळी आत्मजेप्रती । मृदुमधुर प्रिय तैशीच उक्ती । तुम्हांस आधी सांगा म्हणती । व्हावें कष्टी कासया ।।११६।। सदन आमुचे गाणगापुरीं । येथेंचि असो निशींवासरी । कृष्णरूपाची आवड पुरी । करील श्रीहरी सुखी असा ।।११७।। पति म्हणे धन्य तुझें भाग्य । धन्य धन्य गे तव वैराग्य । झालीस दर्शन स्पर्शन योग्य । मुनिजनमृग्य मिळविला तुवां ।।११८।। येरी म्हणे मम परम प्रेम । नाथा तुमचेंचि पादपद्म । अहर्निश ध्यान हेंचि मम । गुरुमोक्षधाम तुम्ही मज ।।११९।। तुम्हांवीण आणीक मूर्ती । स्थीर राहिली नाहीं चित्तीं । मायबाप श्रीकृष्णसरस्वती । तथापि करिती कृपा बहु ।।१२०।। ऐकून कांतेचिया बोला । बसप्पा निजदेह विसरला । कृष्णरुपाचा ध्यास लागला । दिसतो भासला पुढें तो ।।१२१।। म्हणती आमुचे चिर सान्निध्य । असतां गमले काय असाध्य । अखंड आम्ही कीं प्रेमाराध्य । कळतसे हदय देवासी ।।१२२।। आतां सोडूनि दे संशय । आम्हांस कळे तुझा आशय । सत्याचा धरून रहा आश्रय । काळही मग भय मानील ।।१२३।। देखें प्रत्यक्षवत् श्रीमुखचंद्रा । यांपरी गोड जाहली तंद्रा । भानावरी येतां यतिजनेंद्रा । ज्ञानसमुद्रा न देखे ।।१२४।। पूर्ण वाटलें समाधान । ऐसे चालिलें कालक्रमण । पुढें भायेचें कालक्रमण । कालें करून जाहलें ।।१२५।। निघून गेली पतिव्रता । बसप्पास मन उदासीनता । शिवकृष्णपदा चिंतित असतां । परलोकपथा जाय तो ।।१२६।। घारवाडकर भाऊ दोघे । वृत्त सांगती स्मरतां कालौघें । उत्तर चरित्रार्थ गुरु म्हणे घे घे । आम्ही आवघे करीतसो ।।१२७।। आठले गोपाल सुत काशिनाथ । वत्सला शिष्यीण त्याची तद्वत । तयांनी हें कथिलें वृत्त । गाणगापुरांत घडे तैसे ।।१२८।। उत्तर चरित्र पीयूषाब्धि । श्रीगुरु प्रेरित सुलभ यल्लब्धि । समर्थाचिया बाळा समृद्धि । इच्छिलें न कधीं दुर्लभ ।।१२९।। घडावें पूर्ण चरित्र इतुकें । मिळती नूतन कथानकें । आमुचे बोल मानी निके । श्रीकृष्ण देशिके बोलिले ।।१३०।। इति श्रीकृष्णलीलामृत । नवमाध्याय उत्तरचरित । कर्ताकरविता भद्रगिरीनाथ । संशय यांत नसावा ।।१३१।।
।।श्रीकृष्णार्पणमस्तु।।