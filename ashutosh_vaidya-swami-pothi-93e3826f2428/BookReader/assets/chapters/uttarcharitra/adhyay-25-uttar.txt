अध्याय २५ वा
।। श्री गणेशाय नम ।। श्रीगुरुकृष्णसरस्वती पदारविंदाय नम ।। जयश्रीकृष्णा सद्गुरुराया । करुणासागरा अखिल बोधमया । जगदाधार साधनसूर्या । दत्तात्रेया आद्यगुरो ।।१।।संसारत्रस्तजन पाठीराखा । अन्य काण गुरो तुम्हांसारिखा । पावलो तव मुख दर्शनसुखा । जाहलो दुःखावेगळा ।।२।।शरभंगाश्रमी कथिली सेवा । करविला आरंभ तेथेचि तेधवा । पुढे आणिले आपुलिया गांवा। चरित्र ठेवा दावावया ।।३।।गंगातिरींचा शिष्यसंवाद । आद्यंत केला मार्गप्रद । येरवी सारेचि होते दुर्बोध । करणी अगाध दाविली ।।४।।कथा लाभल्या आयासहीना । दाविंले पुढकी सुलभ साधना । सहाय्य केले चरित्रलेखना । प्रसंग उणा न अल्प दिसे ।।५।।सगुणरुपेनि आज्ञापन । उगे न रहावे एकहि क्षण । काळे येऊनि धरिलिया मान । पुनर्जन्म कारण होईल ।।६।।आतांचि करिता अति त्वरा । ग्रंथ सहजचि होईल पुरा । बालावधूत देवाची गिरा । तपस्वी प्रवरा तेचि रुपचे ।।७।।स्वामीजी वदले श्रीगुरुशासन । साधावे अन्य व्यवसायहीन । इकडेतिकडे न जावे मन । दुर्मिळ लाभ न सोडावा ।।८।।एवं बहुभक्तजन अधीरता । पाहतां मने वरिली तत्परता । यावरी संपवू उत्तरचरिता । आशिर्वाद माथा धरूनि ।।९।।निजबाधमठीचा निर्माला । शेंडेफल गुरुदेवाचा आवडता । व्यास तो मठीत पावला अस्ता । अल्पदेहव्यथा सोशीत ।।१०।।विष्णुअण्णा परांडेकर । गुरूलीला संग्राहक चतुर । निजबोधीमठी त्यागी शरीर । अल्पजराजर्जर व्याधिस्थ ।।११।।प्रेमें सदरुगु म्हणती वेणा । वेणीपोर ही आवडली मना । वेणीमाधव तो गेला परसदना । केदाररमणासमीप ।।१२।।सद्गुरुरायाचा लाडका लाड । श्रीक्षेत्राची तया आवड । त्यागिले तेणे शरीर जड । धरूनि आवड सद्गुरुची ।।१३।।सुरगुडकर रामभाऊ पुजारी । जाऊनि राहिला श्रीगुरुशेजारी । देह त्यागिला तेणे करवीरी । आपुले घरी स्वच्छंदे ।।१४।।गुरुआज्ञा ते वेदवचन । नेणिले धर्माधर्म त्याविण । आमरणांत न पाहिले अन्न । धरूनि मौन असे सदा ।।१५।।वासुदेव दळवी तो देहविसर्जन । रत्नागिरीवाडीत करून । पावला श्रीगुरुसन्निधात । यातना अल्प न भोगीत ।।१६।।धारवाडकर बंधद्वय।  वृत्त तयांचे अज्ञात होय । सोडूनि श्रीजगदंबालय । पारले गुरुपाय नेणो कुठे ।।१७।।झडपिता ग्रंथिकसंन्निपात । देह त्यागिला अळतेकर अनंते । पूर्वोक्तकथन अवघे चि तें । जाणती श्रोते विचक्षण ।।१८।।होता अदृश्य तो ज्ञानमणी । विसरला देह रमला चिंतना । म्हादबा गुरुमय पाहे अवनी । यातना मरणी न तयासी ।।१९।।करीत असता अखंड चिंतन । म्हादबा श्रीगुरुचरणा विलीन । अंती झाला तो पूर्ण पावन । स्वामी करूणाघन ओळला ।।२०।।संसार असूनि मानिला नाही। अहनिंश राहिले श्रीगुरुगृही । सारसर्वस्व गुरुसेवा जिही । सार्थक नरदेही ओळखिले ।।२१।।साधिली श्रीगुरुसेवासंपदा । दवडिला क्षण न भजता सुखकंदा । अवघियांत या सेवकवृंदा । पाववी स्वपदा गुरुमाया ।।२२।।वैराग्यमठी ते अपर गोकुळ । श्रीगुरुकृष्णसरस्वती शिष्यमंडळ । साधूनि पूर्वनिश्चितकाळ । आवरिला खेळ मागुती ।।३३।।उन्मत छपत्रकोटी यादव । आपपरसहित द्वारकाविभव । पाववी विलया यदुनाथमाधव । स्वकार्यमहत्व संपता ।।२४।।पुरविले अनंत जन्माचे काम । अशक्याप्राय दुःखोपशम । निष्ठावंत निजसेवक निष्काम । करूनि स्वधाम पावविले ।।२५।।समाधिसमीप अद्यापि चरित । चालिले दिसेल न तया अंत । क्रम अव्याहत अंत न त्याप्रति । भावी कालगती न कळे की ।।२७।।बळावे वार्धक्य मतिविभ्रम । विकलता पावे इंद्रियग्राम । त्वत्थ्यानरहित विषयविराम । दे दे पुरुषोत्तम गुरुराया ।।२८।।यातनामय देह व्याधिग्रस्त । भ्रष्ट मति करिती कफवातपित्त । ते वेळे तव रूप अविस्मृत । रहावे ह्रदयांत वासना ही ।।२९।।धरिला देह उपकारापुरता । लपविला आयुर्मर्यादा सरता । लीला त्याच्यापरी अविरता । अनुभवा येता दिसती बहु ।।३०।।अहनिंश जवळिकेचे दास । केले विदेही पूर्ण उदास । इतर जनांचा दुःखनिराश । करूनि आस पुरविली ।।३१।।रोगव्याधि संकटपरिहार । सुखविले अनंत दुःख जर्जर । लीलानाटकी नटला नर । तारिले अपार भाविक ।।३२।।गोकुळिचा कृष्ण कृष्णसरस्वती । स्वीकारिता झाला समाधिस्थिती । अन्य अवतरला असेल मागुती । विश्वस्थिती सावरावया ।।३३।।असो सरले हे अवतारचरित । न तरी बुध्दिबळ सरले निश्चित । श्रमलो दमलो सुटलो इत्युक्त । भ्रमसंभूत सर्वही ।।३४।।जयाचे कर्तृत्व केले तेणे । कोणी कोणास काय मागणे । भाळी असेल होवो ते होणे । नामचिंतने राहू सुखे ।।३५।।तथापि मरण अनायास । दिसता त्वद्रुप नयनास । नामचिंतनी स्तिमित मानस। दास गतश्वास करावा ।।३६।।अंतीचा निघूनि जाय श्वास । तोवरी राहो तुमचा ध्यास । पुढिलिये जन्मी तुमचाचि दास । ठेवा सेवेस उदारा ।।३७।।दाता दिसतां न राहे आशा । मोह मनाचा भागवी सहसा । झाली निस्पृहता स्थैर्य दुर्दशा । त्वप्रेफासा सांपडलो ।।३८।।हेचि राहो द्या सहजस्थिती । नलगे नलगे मोक्षसद्गती । गोड अतिगोड सगुणसंगती । गोड अतिप्रिती नामाची ।।३९।।नामीरूपी गुंतली वासना । विसरलो सहजचि अयाचितपणा । जननी बाळाचा दोष पाहिना । तुमचा उदारपणा अधिक त्याहुनि ।।४०।।वाल्मीकी व्यास वैष्णव भागवत । लक्ष्मीशेष मुनि वेद समस्त । गुणगुण गाता थकले समर्थ । उपनिषदे समस्त उभी ठेली ।।४१।।ब्रह्माहरि हरचि देवांश ।सृष्टी स्थितीलय कर्ता सर्वेश । दत्तगुरुमाया मानुषवेष । पुढती बव्हंशरूपे धरी ।।४२।।तयांची स्तुती करील मानव । अशक्य अज्ञ बोल हे तंव । पाठिराखा तो करूणार्णव । तयाचे कर्तृत्व सर्व हे।।४३।।यावरी काश्यपगोत्री ब्राह्मण । स्मार्तशाखाधीन नारायण । जनक मम नमू त्याचे चरण । उपकरक पूर्ण सात्विक ।।४४।।जननी लक्ष्मी पतिसेवापरायण । गृहकार्यदक्ष न पडू दे ऊन । दंपती असे संतुष्ट पूर्ण । तत्पदी नमन भावे करूं ।।४५।।पुन पठणाची फलदायिका । अध्यायांतर्गत पुन सूचिका । आवडली मागील सर्व कविलोका । सांगू अवतरणिका आद्यंत ।।४६।।प्रथमाध्यायी श्रीशिवनंदन । विघ्नविनाश मंगलायतन । वंदिला देव श्रीगजवदन । सकलार्थसाधन मतिदाता ।।४७।।विधिसुता नमिली शारदादेवी । कुलस्वामिनी श्रीवैष्णवी । म्हाळसाधव मणिमल्हारी तेवि । नमिले संतकवि गुरुभक्त ।।४८।।श्रीगुरुगुण गानोपक्रम । स्वये वदले लाड व्यासासम । आधार त्यांचा मत्स्चूक सुगम । अध्याय प्रथम झाला पुढे ।।४९।।नरसाधन सारनिर्देश । किंकरा केला अन्योपदेश । दळव्याचे हरिले भावी क्लेश। अध्याय सारांश दुसऱयांत ।।५०।।आम्हांही न्या आपणासवे । म्हणता समजाविले गुरुदेव । सर्वसामान्य जे जगी व्हावे। गुप्तपण बरवे दाविले ते ।।५१।।तृतीयाध्यायी हे कथिले वृत्त । गुरुवियोगे पुढे शिष्यदुःखित । सोडूनि गेले वैराग्यमठ । गंगातीरस्थ बैसती ।।५२।।श्रीगुरुगुणकथेत होती गुंग । संवाद त्यांचा लब्ध चरितांग । अघटित घडले ते यथासांग । लाभले अव्यंग चरित्र ।।५३।।चतुर्थाध्यायी वेणीमाधवे । वृत्त सांगितले अज्ञात नवे । कौतुक वाटले श्रीगुरुकर्तृत्वे । कुविचार आघवे पालटले ।।५४।।पंचमी अहंकारे नाडला। माधवा उपदेश कराया आळा । उभयांचा मनोविकार दवडिला । श्रीगुरुलीला नेणवे ।।५५।।सहाव्यांत वाडीहून ब्राह्मण । घ्यावया आला श्रीकृष्णदर्शन । पुढे जतारत योगीजन । अज्ञानहरण होय त्याचे ।।५६।।मिराबागेपासूनि त्वरित । पुरवाया मौनी संन्यासीहेत । गांठिला स्वस्थळ वैराग्यमठ । भेटला इष्ट मानव तो ।।५७।।अध्याय सातवा मग संपता । अष्टमी बंधुद्वय विष्णुदत्ता । सांगीत बसाप्पाची कथा । सेवि जो मरणांतावधि गुरू ।।५८।।पितृव्यादेशे श्रीगुरुवरा । सेवाया आला करवीरपुरा । पुनराज्ञा जा गाणगापुरा। श्रीगुरुगिरा मानी तो ।।५९।।दंपतीदेहांत होय तोवरी । वास्तव्य करिती गाणगापुरी । नवमांत कथा जाहली पुरी । धारवाडकरी सांगीतली ।।६०।।दशमांत निजबोधमठी निर्मिती । जाहली गुरुप्रेरणे पूर्ती । कार्यारंभ करूं यथाशक्ती । नराधिपभेटी जाणे पडे ।।६१।।संकल्पासम लाभले फळ । योग्य ते पदरी स्थळ । मिळाले द्रव्य मनुष्यबळ । पूर्तता तत्काळ जाहली ।।६२।।निजबोधमठिका कथासमाप्ती । अध्यायत्रय व्यास सांगती । उत्कंठित व्हाया गुरुवचपूर्ती । अंगे राबती स्वये ते ।।६३।।कारखाननीस दुःखविमुक्त । अबला निर्माल्यसेवानियुक्त । रक्षिली निरसूनि प्राणसंकट । कथा तेराव्यात दोन या ।।६४।।चतुर्दशी श्रीगुरु ज्वरग्रस्त । व्याधि केली ते दूर बलहत । विष्णुपंतांचा अभिमान नष्ट । बंधुद्वयानार्थ जाणविला ।।६५।।रुद्राभिषेकास्तव साशंकित । विप्रास केले कुतर्कविरहित । रुद्रसंहिता कृष्णगुरुनाथ । स्वये अस्खलित बोलिले ।।६६।।पंचदशी अळतेकर मी न वेगळे । वेडे मज केले तप्रेमबळे । श्रीगुरुरायाचे करणे आगळे । आयुष्य सरले पुढे त्याचे ।।६७।।षोडशी अष्टेकर काशिनाथ । सेवेशी देह आमरणांत । झिजवी दिनरजनी अविश्रांत । क्षण व्यर्थ न दवडिला ।।६८।।काशिनाथ आठले नाना पुजारी । चरित्रे दोन आमरणांत । झिजवी दिनरजनी अविश्रांत । क्षण व्यर्थ न दवडिला ।।६९।।तपस्वी पेंडसे देवधर संन्यासी । कथाद्वय समग्र अष्टादशी । गोविंद पाटील उपोख्यानेसी । सावकारसी सुखविले ।।७०।।आपुलिया झालिया भेटी । सुखांवला ह्रदयी म्हादबा कोष्टी । निरोप घेऊनि गेले शेवटी । एकोनविंशती ती कथा ।।७१ ।।केले प्रत्यक्ष खरे ते खोटे । खुंटविला योगक्षेम वरिष्ठे । राव स्वये करी साह्य ते मोठे । विसाव्यात ते कथियेले ।।७२।।फलपेयखाद्य जे जे मिळे । प्रथम गुरुराया अर्पुनी सगळे । भक्षावे हे व्रत न टळे । एकदा व्याधिबळे चुकले  ते ।।७३।।गरुनी समजाविले एकविसांत । निजतुल्य देह केला स्वभक्त । तू मी एक का भूलेल चित्त । रहावे संतुष्ट सावध ।।७४।।बाविसाव्यात जन्नटकर । बाबा जे होते लहान कुमर । पितामह शासने पाही गुरुवर । कथा सविस्तर असे ती ।।७५।।किमया बोवाची कथा संकलित । तेथेचि केली असे विदित । तेविसावअयात शिष्य उत्कंठित । तया प्रीत्यर्थ स्वचित्र दिले ।।७६।।चोविसाव्यांत कथा संक्षिप्त । जयाचे पुसणे सांगणे अल्पात । संततिरोगादि धनयाचनार्थ । अन्य मनोरथ ऐसे बहु ।।७७।।यावरी पंचवीस कळसाध्याय । सेवानिरतजन केले आत्ममय । करवीरी पुढती अवतारद्वय । श्रीकृष्णगुरूमय म्हणवीती ।।७८।।अवतार झाले होणार पुढती । अज्ञानी आम्हांसम काय नेणती । काही होता स्वकार्यपूर्ती । अनुभव सांगती उघड पुढे ।।७९।।शके अठराशे एकूणऐशी । हेमलंबी संवत्सर श्रावणमासी । गुरुवारी कृष्णसप्तमीसी । श्रीकृष्णविजयासी संपविले ।।८०।।झाला आरंभ शरभंगाश्रमी । अल्प घडले पुढे (नांदणी) ग्रामी । आलो पुढे करवीरी निजधामी । बध्द निजकर्मी कष्टलो ।।८१।।अवधूतदेवे लेखनकार्यास । असहाय्य बघता धाडिला निजदास । चतुर उदारची पूर्ण निरलस । उत्तेजन आयासही न देतो ।।८२।।गोकुळी मधुर सद्वंश मुरली । वादनकर्ता श्रीकृष्णवनमाळी । येथ श्रीकृष्णमायमाउली । निमित्तार्थी मुरली अचेतन ।।८३।।इति श्रीकृष्णविजयग्रंथ । वदवी भद्रागिरी जानकीकांत । ऐकोत पढोत नरनारी भक्त । चरित्रशेवट गोड हा ।।८४।।
।।  इति श्रीकृष्णाविजय समाप्त।।
।। श्रीकृष्णार्पणमस्तु ।।