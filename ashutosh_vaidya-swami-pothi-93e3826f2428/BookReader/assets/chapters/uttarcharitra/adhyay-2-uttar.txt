श्रीकृष्णसरस्वतीविजय
अध्याय २ रा

अस्मिन्नाविरभूत्कलौ हरिहरब्रम्हांशभूतो गुरु: ।।
दत्तात्रेयदिगंबर: पुनरसौ श्रीकृष्णनामा यतिः ।।
साधूनां स्वपदप्रसक्तमनसामापद्विनाशाय यो । ।
ऽध्यास्तेऽद्यापि रमापुरे करविरे सर्वार्थदो देशिकः । । १ । ।
श्रीगणेशाय नम: । श्रीगुरुभ्यो नम: ।
कलियुगीं भगवन्नाम महिमा । नरजन्म सार्थका येई कामा । अधिकार नारीनर उत्तमाधमा । कैवल्यधामा नेईल ।।१।। नारद देवर्षि महामुनी । व्यास वाल्मिकादिकां गुरुजनीं । शास्त्र वेदांत अखिलज्ञानी । तयांचे वदनीं हरिनाम ।।२।। खांद्यावरी सदैव वीणा । हातीं चिपळिया ताल गर्जना । रामकृष्णहरी नारायणा । गातां राहीना क्षणत्ररी ।।३।। भक्ती बोलिजे परि शुद्धप्रेम । अंतरी ध्यान वदनीं नाम । देह विस्मरणें आनंद परम । गांता पुरुषोत्तम कीर्तनीं ।।४।। सार सर्वस्व सांगे नारद । गातां राहू नये कृष्ण गोविंद । शिरीं येऊनि पडतां यमदंड । यातना उदंड होतील ।।५।। चुकवा चौर्‍यांशीचा फेरा । साधन याच देहीं धरा । बाल्य यौवनीं करा त्वरा । दुःखमूळ जरा यातनामय ।।६।। म्हणा हो म्हणा रामकृष्णहरीं । कलींत साधन सोपें न या परी । मोक्ष चालून येईल घरीं । बांधा पदरी न अविश्वास ।।७।। गिरिजानाथ शिवशूलपाणी । भोगी तनुदाह विषप्राशनी । श्रीराम गातां सप्रेमवाणी । सुशांत होऊनि सुखावला ।।८।। तें नाम तारक भक्तिभावे । सर्वांही सर्वत्र सर्वदा गावे । मनीं आणिलें श्रीकृष्णदेवें । इतरां ठावे कैसे पडे ।।९।। भविष्य काय कळे कोणा । कालांतरें या कळल्या खुणा । भजन कीर्तना चालविली वीणा । निमित्त कारणा व्यास पुढें ।।१०।। असो हें परी पुढी कथा । श्रीगुरुचरित्र ऐकावे आतां । गुप्त यावरी राहणेंस गुरुनाथा । कळे बोलतां संकल्प ।।११।। पाचांचें उसनें आणिलें तें तें । येथेंचि परत करावे लागतें । खंती मानूनि काय होतें । कालौधातें चुकवेना ।।१२।। ऐसे अल्पसे बोलती बोल । प्राकृतां न कळे अर्थ सखोल । लक्षणें परंतु अमंगळ । वाटती सकळ शिष्यांसी ।।१३।। व्यास मनीं म्हणे गेला हा क्षण । आयुष्य हानी ऐसी दुजी न । मिळाले रहाया अनुमोदन । सुखी होईन सेवेंत ।।१४।। सेवेवीण जाऊं न दे घडी । वैराग्यमठी लोटी झाडी । गुरुभक्त जना त्याची आवडी । उणे न काढी कवणाचें ।।१५।। करवीरीं असतां त्याची अंगना । जाऊ नावडे कदापि सदना । अल्पही ठेविली नाही वासना । गुरुपद सेवनावीण दुजी ।।१६।। मिळेल तरी मिळेल तैसे । तिखट गोड विटलेंही खातसे । सेवेवीण अनारिसे । व्यसनचि नसे रात्रंदिन ।।१७।। रात्री गुरूस न ये झोंप । वावरती सदनीं शांतिरूप । शिकवी सेवका यतिजन भूप । सहजचि पाप अतिनिद्रा ।।१८।। स्थितप्रज्ञाची अवघी राहटी । आचरून दावीतसे गोमटी । शहाणा पाहूनि ठेवील हृत्पुटी । सेवेसाठीं तळमळ ज्या ।।१९।। विचार उद्भवे व्यासाचे मनीं । आम्हा झोपेस न पुरे रजनी । सावध कैसे राहो भजनीं । मी तंव अज्ञानी आंधळा ।।२०।। पुढे तयानें अभ्यास मांडिला । शक्यतो निद्रासंग सोडिला । आचरणार्थ सर्व ओळखिला । श्रीगुरुलीला अगम्य ।।२१।। अन्नसेवन दोन तीन यास । तयाचाही नसे हव्यास । पाहतां मनीं म्हणे व्यास । येईल आळस कासया ।।२२।। वैराग्यमार्गी आधीं न गुंतावे । लोहाचे चणे लागती खावे । अचल निश्चया पारखावें । श्रीगुरुसवें संगती मग ।।२३।। मिताहार मुख्य कारण एक । आलस्य निद्रा विनाशक । कार्य तरी करी उपकारक । इच्छा आंतरिक दृढ लागे ।।२४।। हदयी प्रेमाचा अखंड झरा । सेवेसाठींस विसरे शरीरा । धुंडीत येतसें ज्ञान त्या नरा । अनुभव पुरा पुराणीं पहा ।।२५।। यापरी चाले विचारसरणी । झोंपही द्विज घे अल्प म्हणूनी । श्रीगुरुलीला पाहे लोचनीं । आवड सेवनीं नित्य नवी ।।२६।। अन्य विचारा न दे थारा । हृदयासनीं पूजी गुरुवरा । अष्टौप्रहर छंद न दुसरा । बळकट पुरा पूर्वार्जितें ।।२७।। ऐसा द्विजसुत राहिला मठीं । पुढें दर्शना नित्य जन दाटी । धावूनि येती पडतां संकटीं । पुसती ललाटीं काय असे ।।२८।। मांडिला असे वैर्‍यांनी दावा । त्रास तो कोठवरी वदावा । विघ्रपरंपरा गांजी सदावा । आतां जीवा कंटाळलो ।।२९।। दुसरी एक येऊनि नारी । मस्तक ठेवीत पायांवरी । म्हणे मज सौख्य नाहीं घरीं । पति जाच करी सोसेना ।।३०।। व्याधिग्रस्त पातला तिसरा । पाव गा म्हणे यतीश्वरा । पदरी न पैसा रोग शरीरा । अन्नावीण दारा मुलें असती ।।३१।। प्रारब्ध ऐसें कैसे वोखटें । सत्वर आयुष्य दोरी न तुटे । जन्मलों तैंहूनि अशीच संकटे । मरणही विटे मजला कीं ।।३२।। कांता वैभव धनधान्य घरीं । राजयासमान सुखें सारी । परी संतान नाहीं उदरीं । म्हणूनि करी नवस कुणी ।।३३।। एक म्हणे मज मुलें बहुत । पोटापुरते मिळतें वित्त । कांतेनें केला विश्वासघात । मेली अवचित काय वदों ।।३४।। नोवरा गेला मरण वाटे । पोटा आलें कृतघ्न कारटे । बाईल देवासमान वाटे । पाणी न घोटे तियेविना ।।३५।। ऐसा पुत्र कां आला उदरा । अन्न मज न मिळे विश्वंभरा । वडिलार्जित लुटिला ठेवा सारा । नाहीं आसरा दुजा मज ।।३६।। कोणी म्हणती पोटशूल । क्षयाची कोणी सांगे तळमळ । ऐसा जनांचा अनंत गोंथळ । क्षणैक वेळ मिळेना ।।३७।। कोणी म्हणे जाया कजाग । कोणी म्हणे जडला अर्धांग । कोणी सांगती असह्य हृद्रोग । सरेल भोग कधीं हा ।।३८।। दिवसामागे चालिले दिवस । पातलें अठराशे बावीस वर्ष । सुरू होतां आषाढ मास । पालटलें मानस गुरूचें ।।३९।। आतां करणें अवतार समाप्त । समीपकाळ तो व्हावया गुप्त । पुसतील पुसों नयें तें प्राप्त । जनमनें व्याप्त मोहमदें ।।४०।। ताराबाईस मोठी आशा । धनार्जनाची नुतरे निशा । मायेंत गुंततां होय दुर्दशा । लोभें पिशापरी करी ।।४१।। पुण्यशील खरीच अंगना । गरुपद कमळ प्रेमलीना । परी द्रव्यार्जनाची वासना । भुलवी मना तियेच्या ।।४२।। श्रीगुरुस सतत संबोधिती । आई सोस हा करिसी किती । नेंले नेणार नाहीं जगतीं । गांठातें किती बांधिसी ।।४३।। हुडकीत घरी आला देव । तयाचा कांही ठेवीं आठव । आठही प्रहर स्मृति एकमेव । ही देवघेव पुरे करी ।।४४।। श्रीकृष्णाचें ऐकतां भाषण । सावध होई तेवढा क्षण । पहा कर्मगती विलक्षण । लागे लक्ष न गुरुबोला ।।४५।। भरल्या सरिता कूप तडाग । घटीं मावे तो परी निज भाग । उणे पडेना अधिक न लाग । ऐसाची योग तारेचा ।।४६।। एखादे वेळीं म्हणे उक्ती । सांगतसा त्या नाही मिती । शिष्य जनांच्या उठविता पक्तीं । खावया येती किती तरी ।।४७।। पुत्र ही न करी धनार्जन । मी तरी आणावे कोठून । तुम्ही माझें सर्वस्व साधन । परी हे साधन म्हणतसा ।।४८।। यासी जरी न घालूं भोजन । क्षणभरी तुम्हां न पडे चैन । ऐकतां स्वामी सुप्रसत्र । हास्य वदन बोलती तें ।।४९।। गिरी उचलिला गोपशिशूंनीं । कृष्ण तो निमित्ताचा धनी । सद्‌भावें देव वेडावूनी । भक्ताभिमानी मानीतसे ।।५०।। अभिमान शून्य प्रेमापुढें । श्रीकृष्ण सोडी महात्म्य गाढे । उच्छिष्टांचे प्रेम केवढे । ओले कोरडे म्हणेना ।।५१।। करूनि कर्तृत्वा वेगळा। तो काय न करी कृष्ण सांवळा । तुम्हांसाठी व्याप हा सगळा। तारे त्वां पोशिला भक्तगण म्हणे ।।५२।। गुरुचे ऐसें गुढ बोलणें । कळे न कळेचि तारे कारणें । व्यासदिकांचे ज्ञान उणे । सिद्धचि जाणे सिद्धवच ।।५३।। कधी गूढ तम कधी वा उघड । गुरुबोलाची ठेव अवघड । स्वैर चित्ताच्या उर्मी द्वाड । करिती बिघाड सत्यार्था ।।५४।। सेवेची आवडी राहिले धरूनी । दृढविश्वास ज्या श्रीगुरुचरणीं । ऐसे किंकर कोणी कोणी । जाणती वाणी थोडी बहु ।।५५।। समजलें वा नाही समजलें । श्रीगूरुवदनांतूनि निघालें । तें वच पत्री लिहूनि घेतलें । जपून ठेविलें संग्रही ।।५६।। सूर्योदयाहूनि अस्तापर्यंत । रात्रीं तैसेचि घडे जें वृत्त । निरलस लिहून ठेविती भक्त । नेणो मनोगत यांतील ।।५७।। श्रीगुरुचरित्र भाविक जना । पठण श्रवणा मिळो हे वासना । प्रत्यक्ष दिसला नाही लोचना । त्यास्तव प्रयत्ना करिती जे ।।५८।। धन्य धन्य ते सच्छिष्यवृंद । परोपकाराचा ज्या छंद । म्हणवूनि श्रीगुरुआनंदकंद । सन्निध अखंड ठेविती ।।५९।। तयांसी वाट पुसत पुसत । येऊनि पोचलो येथपर्यंत । पुढील मार्ग स्वयें समर्थ । निर्विघ्न समस्त वदवील ।।६०।। आजपर्यंतचे गुरुबोल मित । तया माजी हा असे गूढार्थ । आताचि पालटलें कां चित । मनींचे विस्तृत सांगती ।।६१।। कुटंबप्रमुख सोडितां निज गांव । करी आवश्यक निरवानिरव । गमले तैसेचि श्रीगुरुराव । दाविती अपूर्व आचार ।।६२।। मानवजन्माची आयुष्यमर्यादा । सरितां हीरली दुःखे आपदा । हरिल्या समंथ भूतबाधा । चरित्र संपदा दाविली बहु ।।६३।। सांगू लागले श्रीगुरुबोला । पहा रे पहा काळ संपला । सोडा आतां व्यर्थ गलबाला । पहा क्षण गेला तो नयेचि ।।६४।। किंकर म्हणती काळ अनंत । सरेल कैसा आज्ञेविरहित । श्रीगुरु सांगतसा विपरीत । आम्हा अर्थ कळेना ।।६५।। श्रीगुरु तयांस वदती उत्तर । गोकुळचा कृष्ण सोडी शरीर । इहलोकींचे सर्वचि नश्वर । दिसतें तें जाणार काळमुखीं ।।६६।। धृष्ट्द्युम्नें केला अन्याय । येरवीं द्रोण गुरु जगता का । स्वेच्छें कालवश त्यजी काय । निमित्त होय इतरांचे ।।६७।। जड शरीर उसने असे पाचांचें । मागुतीं न फेडितां उरे कैचे । आग्रह चालेना नव्हे हें साचे । अस्तित्व आमुचे निरंतर ।।६८।। निमाल्या मनो्र्मि पूर्ण निराश । असूनि नसेचि संसारपाश । आमुचिया व्यसनीं जागृत मानस । संदेह तयास कृष्ण सदा ।।६९।। आयुष्य वेचिलें जयासाठीं । तो सदा सल सत्यापाठीं । विसरू नका दृढ खूण गांठी । आमुची गोठी स्पष्ट हे ।।७०।। जाऊं न कदा येथेंचि राहूं । कृष्णासमीप नये काळ राहू । नास्तिक्य पुढें माजेल बहु । अदृश्य होऊं यास्तव ।।७१।। कर जोडूनि पायीं मस्तक । ठेवूनि बोलती सारे सेवक । गुप्त राहणें स्वाभाविक । आम्हास दुःख होय परी ।।७२।। दिसतसे निघून जाणार काय । आम्हा आधी तें मिळे काय । मागें राहतां वियोग दुःखमय । शिष्यसमुदाय पाठवा पुढें ।।७३।। तुमची संगती सरतां जिणे । वाटेल भयाण उदासवाणे । मरणचि बरवें सहस्त्र गुणे । आम्हांते देणे आधीं गुरो ।।७४।। कृष्णरूपी हें वेधलें चित्त । दिसत राहणें आमरणांत । नातरी लोटूनि काळ मुखांत । आम्हांस मुक्त करावे ।।७५।। साकार रूपाची दीर्घ संगती । लाभली आम्हां प्रारब्धगती । यावरी न बघतां श्रीगुरुमूति । प्राणाहुती सहज पडे ।।७६।। आजवरी त्यजिला न आश्रय । प्रत्यक्ष चुरिले श्रीगुरुचे पाय । सारविले झाडिले शय्यालय । पडिलें कार्य सुखे केलें ।।७७।। घडत राहतो श्रीगुरुसेवा । क्षणासम गमले दिस जीवा । आतां चालिला प्राणविसांवा । काय दुर्देंवा रुचले हें ।।७८।। सेवा घडत राहतां अविरल । विसरलों आम्ही दुःखाचल । अनिमिष नयनीं श्रीमुखकमल । पाहूंचि केवळ आवडलें ।।७९।। वैराग्य मठी हें नांव सार्थ । एकदा खाया विपुल पदार्थ । शिळे कदन्न भक्षणार्थ । तेंही अमृतसम गमलें ।।८०।। क्वचित ताराबाईनें दापितां । संरक्षक तूं आमुचा पिता । आतांच काय ही निष्ठुरता । आवडली चित्ता तुमचिया ।।८१।। श्रीगुरु म्हणती व्यर्थ कां शोक । हा तरी केवळ अनित्य लोक । आम्हां काळ न कदां बाधक । फुकट अविवेक कासया ।।८२।। कृष्ण प्रेमाचा फार भुकेला । प्रेमळ भक्त सोडून गेला । प्रेम दे साधूनि सायुज्यतेला । प्रेमें केला वश कृष्ण ।।८३।। प्रेमहीना समीप नये कोणी । प्रेमनिष्ठेस्तव धावे प्राणी । प्रेम सेवा तव पावे सगुणी । कृष्णास राहणी तेचि कीं ।।८४।। आला सोडूनियां वैकुंठ । आला त्यजूनि पंढरी पीठ । पिता माता जन्मस्थाना सकट । सोडिले अवीट प्रेमास्तव ।।८५।। जनी नाचतां नामया पाठीं । वेडावले संतांसह जगजेठी । पीतांबराची सुटली गांठी । ही प्रेमगोठी नेणा कीं ।।८६।। तो कां देखतां विशुद्ध भाव । जाईल दूर सांगा सर्व । कष्टी होऊन का देव । जवळी सदैव असे तुम्हां ।।८७।। भिते ज्या जग तें तुम्ही मागतां । कृष्णा आधीच जावे म्हणतां । जन्मकाळी जे लिही विधाता । कवण ती सत्ता अन्यथा करी ।।८८।। मरावे कवणा कां कधी वाटे । जावेंचि लागे सकळां त्या वाटे । पदरी बांधिले तें मागणें खोटे । उगेचि भोगवटे भोगावे ।।८९।। विखुरता चित्ताच्या कल्पना । पहा रे तयांत सुख स्वल्पना । आम्ही जाऊं हे सोडा जल्पना । विसरा कदा ना बोलणें हें ।।९०।। स्वजनां साकार इतरां गुप्त । मदांध जे कां अज्ञान सुप्त । पाहूनि कृष्ण सुलभ प्राप्त । पुसती मात असंभाव्य ।।९१।। नाहीं पदरीं पुरें मोल । नसतेचि कृष्णा पुसती बोल । वृत्ती ठेवितां नये समतोल । कुविचार जाळ पसरले ।।९२।। ऐशिया दर्शन यावरी नाहीं । गुप्त वावरूं दिशा दाही । अनुचित घेणें शंका कांही । आमुची ग्वाही तुम्हांसी ।।९३।। नित्य नित्य ऐसे बहु बोलती । तों एक अवचित आली युवती । क्रोधें संतप्त अरुण मुखकांती । स्वामीस बोलती जाहीली ।।९४।। गोसाविया पहा तुझी कारटी । अपशब्द बोलती फार हट्‌टी । प्रथमचि तुज कळविली गोष्टी । होतील कष्टी नावरिता ।।९५।। आपुलें कार्य उगीच पहावें । वाटे दुजियाचिया नव जावे । अव्यापारेषु व्यापार आघवे । पश्चात् भोगावे लागतील ।।९६।। हात जोडूनि म्हणती स्वामी । ही तरी मुलें सन्मार्गगामी । कदाचित् बोलिली असतील वर्मी । आवरूं आम्ही तयारी ।।९७।। हात लावुनी तिचे हनुवटी । स्वामी म्हणती तूं माय गोमटी । दया क्षमाशांति ह्त्पुर्टी । अंबे धूर्जटि प्रिये तव ।।९८।। हगले मुतलें मांडीवरी । नाहीं त्याचा विचार अंतरीं । जननी बाळास हृद्या धरी । क्रोध न करी कदपि । अंबे तूं माय अखिल विश्वाची! कणव करावी आमुच्या बाळाची । प्रमाद घडला गोष्टी साची । क्षमा तयाची करावी ।।१००।। हांसोनि तेव्हां म्हणे बाई । स्वदास रक्षणा दक्ष तूं भाई । सेवकासाठीं करिसी न काई । किती नवाई वर्णावी ।।१०१।। यांचिया प्रेमे झालास वेडा । पडलासी प्रेमाचिया खोडा । दासां होऊं न देसी पीडा । करिसी क्रीडा तयासवें ।।१०२।। तुझी तीं सर्व माझींच मुलं । आडमार्ग गमन परी न भले । यासाठीं तव दर्शन लाभलें । बरवें घडलें अवधूता ।।१०३।। पुढें गुरूस पुसूनिया ते नारी । तेथूनिया गमन करी । हें काय गूढ सेवेकरी । तर्क परोपरी करिताती ।।१०४।। नरकाचा दारवंटा क्रोध । अझूनि नाहीं बाणला बोध । संसार सोडिला परी मदांध । वासू शुद्ध दगड हा ।।१०५।। भगवे घेतलें तथापि शांति । न धरी गेली नाहीं भ्रांती । निजाचाराची नाहीं खंती । नरका अंती जाणे पडे ।।१०६।। वृथा न वाजवा नकार घंटा । लोकांनी म्हणो नये करंटा । यास्तव अन्नावीण दिन कंठा । जावया ताठा अंगीचा ।।१०७।। यापरी ऐकूनियां भाषण । उकललें गूढ स्वयें आपण । सकाळपासून क्रोध परिपूर्ण । दळवी निष्कारण बडबडे ।।१०८।। अन्नपूर्णेस देतसे शिव्या । मागितल्या वस्तु कां न द्याव्या । गरुपुत्राच्या नित्य नव्या । इच्छा रहाव्या अपुऱ्या कीं ।।१०९।। मठा येऊनि गेली नारी । देवी संचरे तिच्या शरीरीं । प्रसिद्ध गोष्ट ही असे शेजारी । होय गुणकारी वचन तिचें ।।११०।। आज पातली गुरुदर्शना । अंगी संचार बेशुद्ध ललना । विदित पुढील प्रकार जना । पुन: कथना न कारण ।।१११।। असो यावरी वासुदळवी । श्रीगुरुआज्ञे अन्न न सेवी । चण्याची डाळ उदकीं भिजवी । खाऊनि चालवी दिनचर्या ।।११२।। हराया ऐसी भक्त संकटे । अवतरे देव थर्म जैं घटे । निर्दाळावया दुर्जन खोटे । सज्ज तो येतें प्रत्यया ।।११३।। ताराबाईस एकदा दुर्मती । समाधी बांधू इच्छि गुरुसाठीं । गती आपुले सदनीं करी ती । करणी देवाप्रती नावडे ।।११४।। म्हणती रांडेचें चळलें चित । पुढें पाठवू हेचि उन्मत्त । भोगणें पडे आपले स्वकृत । दोष न यांत दुजियाचा ।।११५।। धनाशा नाहीं मावळली । पुढील जन्माची पेरणी केली । होणार गति नाहीं चुकली । कर्मास विकली आपुलिया ।।११६।। पुढें कालांतरें ताराबाई । देह त्यजूनि परलोका जाई । स्वामी म्हणती जाहले काई । गेली आई अवचित ।।११७।। करूनिया दाविती लौकिक । अज्ञजनांसम कांही शोक । इहलोकींची वस्ती क्षणैक । जाणविती सेवक जनासी ।।११८।। पुढें स्वये ही होतील गुप्त । स्वामी श्रीगुरुकृष्ण समर्थ । उत्तर चरित प्रस्तावनार्थ । कथिला तेथ सकारण ।।११९।। बोल बोलवी जैसे श्रीगुरू । ग्रंथी तेंचि लेखन करूं । निज भक्त काम कल्पतरू । कदां न विसरू पद त्याचें ।।१२०।। इति श्रीकृष्णलीलामृत । द्वितीयाध्य:य उत्तर चरित । भाविक भक्त पठण करोत । भद्रगिरीनाथ करविता ।।१२१।।
।। इति द्वितीयाध्याय गोड हा ।।