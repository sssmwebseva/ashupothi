अध्याय १९ वा
।। श्रीगणेशाय नम । श्रीगुरुदत्तात्रेयाय नम ।।
जय श्रीगुरो कृष्णसरस्वती । अद्वैत सुखदैंक चक्रवर्ती । अत्रि अनुसयात्मज तैमूर्ती । त्रिलोकपति दयामया  ।। १ ।। दुर्जनसंहार धर्मरक्षण । निजजन दुःखनिवारण । अवतार घ्याया मुख्य कारण । कुपथावलंबन वारावें  ।। २ ।। कलियुगीं मायेचा बाजार । असदाचरणीं ते मान्यवर । षडरी स्वबळें थोर मुनिवर । करिती जर्जर क्षणांत  ।। ३ ।। क्षणैकमात्रें त्रिलोक भ्रमण । करील ऐसें चंचळ मन । ऐहिक भोगीं सदा रममाण । संकट दारुण सन्मार्गा  ।। ४ ।। तथापि होतां तुमची कृपा । मनोनिग्रह मग होय सोपा । सहज लाभलिया कल्पपादपा । मिळे संकल्पासम सारें  ।। ५ ।। पुढती कांही गांवी स्वलीला । ऐकतां पढतां करी जे विमला । पुनराज्ञा ती करावी सफला । दीनदयाळा गुरुराया  ।। ६ ।। कैसें पूर्वकृत होतें पदरीं । कैसा अज्ञानी धरिला करीं । श्रीगुरो तुमची नवलपरी । नेणों परी आम्ही तें  ।। ७ ।। तुमचे पदीं अनन्य निष्ठा । जडतां अभेंद दृष्यद्रष्टा । जन्मोजन्मीं परी अभीष्टा । मागो वरिष्ठा सेवा तव  ।। ८ ।। जननी जठरा यावें मागुती । मिळावा श्रीगुरुकृष्णसरस्वती । ध्यानीं वसावी सुरम्य मूर्ति । सायुज्यमुक्ति नलगेचि  ।। ९ ।। मुखीं वसावें नामस्मरण । चित्तीं अविचल तुमचें ध्यान । गोडी नाहीं अन्य यावीण । देह रममाण सेवेमधिं  ।। १० ।। ऐशिया एका भक्ताची कथा । सांगू श्रीगुरुकृपें आतां । आवडी लागली चरित ऐकतां । सावधानता मागें मी  ।। ११ ।। येवलूज ग्रामींचा कोणी द्विज । एकचि तयासी असे आत्मज । अवचित मरून गेली भाज । चित्ती सहज उद्वेग  ।। १२ ।। संसारचक्रद्वया गोडी । सुसूत्र चाले तंवचि गोडी । नेणों कैशी येईल घडी । काळाचे तोंडी जाईल  ।। १३ ।। गृहिणी मरता होय उदास । दिसूं लागली दुनिया ओस । विद्यार्जनार्थ करवीरास । आणी सुतास आपुलिया  ।। १४ ।। नांव तयाचें असे गणपती । धाकुटा परी हुषार विद्यार्थी । नांव राखील शिक्षक म्हणती । सर्वांस प्रीति तयाची  ।। १५ ।। अभ्यासोत्तर मिळे वेळ । तोही दवडीना खेळतां खेळ । स्नानसंध्यादिक यथाकाळ । आवडीनें सकळ साधित  ।। १६ ।। अंबादर्शना पितयासवें । सायंकाळीं प्रतिदिनीं जावें । पाकसिद्धीतहि मनोभावें । साह्य करावे निरस  ।। १७ ।। कानीं पडतां श्रीगुरुकीर्ती । उभयतां नित्य दर्शना जाती । वंदन करितां स्वामी म्हणती । असे वेळ ती कांही पुढें  ।। १८ ।। होत चालला पिता जरठ । मातेनें धरली परलोक वाट । धैर्ये दुःखासी देऊनि पाठ । सांभाळी नीट मजला तो  ।। १९ ।। नाहीं आठवूं दिली जननी । उपकार स्मरूं किती म्हणूनि । ऐशी अखंडित विचारसरणी । सुपुत्र तो मनीं वागवी  ।। २० ।। काळास योग्य घ्याया शिक्षण । येथें आलों ग्राम सोडून । वृद्धा कोण आहे मजवीण । काळजी नंदन करीतसे  ।। २१ ।। पुढें शिक्षण व्यवसाय होतां पुरा । गेले आपुलीया घरां । विवाहायोग्य पाहूनि कुमरा । मंगलकार्यांतरा साधीतसे  ।। २२ ।। पाकसिद्धीचा चुकला त्रास । गेले सुखें अल्पसे दिवस । व्याधी जडली शरीरास । वृद्धा अहर्निश चैन नसे  ।। २३ ।। श्रीगुरुकृष्णपदस्मरण । करी व्हावया दुःखहरण । सोसवेना म्हणे दे मरण । वाटतसे क्षण युगतुल्य  ।। २४ ।। गतजन्माचरित भोगिल्यावीण । सुटूनि गेला आहे कवण । परी व्यथा सह्य व्हाया कारण । होवो स्मरण सद्गुरो म्हणे  ।। २५ ।। पुढती व्हावा तुझाचि किंकर । ऐसा जन्म मिळावा सुकर । श्रीगुरोकृष्ण श्रीमहेश्वर । दीन हा पामर पदरीं घ्या  ।। २६ ।। मरणकाळीचें दारुण दुःख । चावले जणुं कां सहस्त्र वृश्चिक । भ्रष्टमति झाली सरला विवेक । पाश जणु अंतक घाली गळा  ।। २७ ।। औषधें केली देशी परदेशी । गुण येईना परी तयासी । आयुष्य सरतां एके दिवशीं । परलोकवासी झाला पिता  ।। २८ ।। निवासस्थान यावरी गणपती । सोडूनि आला करवीराप्रती । भार्येसह गुरुदर्शनाप्रति । वैराग्यमठीं जातसे  ।। २९ ।। म्हणे देवा बघ झालों पोरका । आश्रयविरहित पहा सेवका । श्रीगुरुराया जननी जनका । शून्य वाटे कां सारे मज  ।। ३० ।। तुज तरी काय लावूं बा बोल । बलवत्तर नशीबाचा खेळ । झालों मी कैसा मुढ दुर्बळ । जाणसी दयाळे गुरुमाये  ।। ३१ ।। स्वामी म्हणती हा योग थोडा । कर्माचा देणें पडे झाला झाडा । होईना बोलाचा उलगडा । गणपती सदा जाय परी  ।। ३२ ।। झालें याहूंनि आणीक वाईट । होणार आहे बांधिली गांठ । गुरुबोलाचा दिसे इत्यर्थ । दर्शना जात परी तो  ।। ३३ ।। सरता आयुष्य मरणार मरती । मी ती करूं कासया खंती । श्रीगुरु भविष्य जाणविती । आपणा भीती कायशी  ।। ३४ ।। निर्वाहापुरतें ग्रामी क्षेत्र । तेणें चालवी संसार सुसूत्र । निर्व्यसनीं पुरा असे स्वतंत्र । घडलें विचित्र पुढें परी  ।। ३५ ।। भार्येस झाली गर्भधारणा । व्याधी जडली असह्य वेदना । प्रसवकाळीं गेली यमसदना । उपाय मरणां न टाळी  ।। ३६ ।। संवत्सर गेलें नसे अझुनी । पितयामागें गेली गृहिणी । श्रीगुरुवचनार्थ कळला तें क्षणीं । उपरती मनीं जाहली  ।। ३७ ।। सारूनिया उत्तरक्रिया । येऊनि वंदी श्रीकृष्णपायां । सुचविलें पूर्वी ते आले प्रत्यया । म्हणे गुरुराया सर्वज्ञ तूं  ।। ३८ ।। बरवें ठेविलें एकलें मजला । संसारताप कर्मे दुरावला । यावरी चित्तास तुझा चाळा । लागो दयाळा श्रीकृष्णा  ।। ३९ ।। मेली ती गेली चिंताही मेली । निशंक निर्भय वृत्ती जाहली । आशा दुःखजनयित्री नुरली । अहंता भुली उतरली  ।। ४० ।। आतां घालूं नको संसारी । अल्पावधींत सोशिले भारी । सुखदुःखाचे आघात शिरीं । पडतां आजवरी भागलों  ।। ४१ ।। आतां मी उरलो एकला एक । मागें तें पुढें बाधक । स्वामी समर्थ तूं मी सेवक । जागृत विवेक ठेवावा  ।। ४२ ।। काळ लोटतां दुःख ओसरे । मनाची धांव इंद्रियद्वारें । आपणासमान करावें दुसरे । शिकविती सारे जन हेंचि  ।। ४३ ।। लोकसंगती असे अनिवार्य । शिकविती शास्त्राज्ञा शिरोधार्य । आधारार्थ पूर्वज ऋषिवर्य । साधाया स्वकार्य दाविती  ।। ४४ ।। विवाहयोग्य वयोमान । निर्वाहार्थ भू रहाया सदन । आपुले परके चौघेजण । माहितील मन जमूनि  ।। ४५ ।। क्षणैक सुखार्थ सदा लंपट । विचारा दावील आडवाट । धरणार नाहीं स्थैर्य बळकट । निश्चय फुकट करी मन  ।। ४६ ।। केव्हां कैसे पाडी तोंड़घशी । थकले यापुढें देवऋषी । सुदीर्घ कष्टले ते तपोराशी । आत्मघातासी प्रवर्तले  ।। ४७ ।। कासया विचार मजला अन्यथा । थोराची मजला नलगे कथा । द्वाडमनाचा होई नियंता । श्रीगुरुनाथा दयाळा  ।। ४८ ।। राहूं आतां एकले निसंग । तुमचीये ध्यानी अखंड दंग । होऊं देऊं नको धैर्यभंग । दारीचा भणंग तुमच्या मी  ।। ४९ ।। आतां स्वग्रामासी जाऊनी रहा । आपुली वतनवाडी पहा । पंढरीनाथ पायाची स्पृहा । धरितां नृदेहा सार्थक  ।। ५० ।। स्वामी यापरी देती निरोप । येरू म्हणे उद्भवले पाप । रहावें श्रीगुरुपायासमीप । होता संकल्प मनाचा  ।। ५१ ।। स्वामींनीं मज लोटिलें दूर । आज्ञेचा मी न करी अव्हेर । मस्तक पायावरी जोडिले कर । म्हणे हा किंकर सांभाळी  ।। ५२ ।। नानापरी करूनिया स्तुती । गेला आपुलिया ग्रामाप्रती । स्वहस्तें करी पाक निष्पती । न रुचे संगती इतरांची  ।। ५३ ।। आलिया अतीत अभ्यागत । न विचारी काही जातपात । समयसिद्ध तें वाढी त्वरीत । यथाशक्ती करीत जनसाह्य  ।। ५४ ।। इतरां होऊं नये उपद्रव । शक्य तो टाळी संग यास्तव । गुरुपद ध्यास नित्यनव । रमवी जीव तयामाजीं  ।। ५५ ।। एकदां पंढरीचे वारकरीं । ग्रामांत आले दोनशेंवरी । जमवूं म्हणती शिदासामग्री । आले जन घरीं पाटलाच्या  ।। ५६ ।। एक बोलिले मापटे चिपटे । देवोत समान मोठे धाकुटे । दुजा म्हणे हें मनास न पटे । चौघांची मतें पुसावी  ।। ५७ ।। पाटील तुम्ही आमुचे ऐका । सर्वांसी समान लेखूं नका । गृह भू ज्याला विपुल पैका । त्या तुल्य होय कां अकिंचन  ।। ५८ ।। तंव एक म्हणे द्विज गणपती । व्याप्त त्या काय दिसे जगतीं । आहे तें देणार कवणाप्रती । संसार गुंती न कांहीच  ।। ५९ ।। आम्हांसी असती बायकापोरें । आपुलें मिळविल आपणां न पुरें । गणपतीचें तंव वेगळें सारें । तेणेंचि धुरें रहावे  ।। ६० ।। पाटील म्हणे न्याय हा खासा । बोलतां लाज न वाटे सहसा । पदरा खार लागतां भीतसा । बरवा न ऐसा कुतर्क  ।। ६१ ।। झीज तरी लागों नये पदरा । उद्भवले कार्य व्हावें परभारा । युक्तिवाद यासाठींच सारा । करिता पुरा ग्रामजन  ।। ६२ ।। इतुक्यांत तेथें आला गणपती । अवघे बरवें जाहलें म्हणती । पुसतसे येर तयाप्रती । कायशी स्थिती ग्रामीची  ।। ६३ ।। पातली कांही नूतन विपत्ती । कांही इतर वा कार्योत्पत्ती । विचार असेल जो कां चित्ती । कळवा मजप्रती शक्यतरी  ।। ६४ ।। वारकरियांस द्याया भोजन । नकार देती बहुतसे जन । गणपतीस हें कळतां कारण । सांगे हसून तेघवां  ।। ६५ ।। ग्रामस्थ बंधुजन सोडा शंका । वारकरीरुप पंढरीनायका । तृप्त करील मम श्रीगुरुसखा । व्यर्थ मानू नका संकट  ।। ६६ ।। बहुरूपधारी पंढरीराव । माया लाघवी देवाधिदेवा । दाता भोक्ता तोचि स्वयमेव । पडेल उणीव कायशी  ।। ६७ ।। करवीरीं पाठिराखा श्रीमंत । त्रैलोक्याचा धनी श्रीगुरुनाथ । अन्नपूर्णा त्याची आज्ञांकित । वदवी हृदयस्थ तो मज  ।। ६८ ।। वारकरी जनांस वरणभात । यथेष्ठ पोळी दुग्धघृ । सुग्रास अन्ने करूं संतृप्त । तुम्ही स्वस्थ असावें  ।। ६९ ।। ऐसें सांगूनि आला घरा । धान्यसांठा तंव न दिसे पुरा । तुकाराम नामें आपुलिया मित्रा । विचार सारा पुसे मग  ।। ७० ।। मित्र तो परंतु नव्हे उदारधी । वैश्यवृत्तीनें द्रव्य संपादी । देवधर्माचा अल्पसा नादी । श्रीकृष्णगुरुपदी भाव तया  ।। ७१ ।। निजबोधमठीसमीप सदन । भार्या सुतादि कौटुंबिक जन । मठीचे परिचित सेवक जन । बैसे जाऊन जल्पकसा  ।। ७२ ।। व्यापार कराया गांवोगांव । भटकणें उद्यम हा सदैव । येवलूज ग्रामी बहुत मानव । करिती गौरव तयाचा  ।। ७३ ।। खर्च होता न आपुला पैका । अल्प स्वश्रमें घडे जें का । तितुकेंचि कार्य करी तुका । कीर्तीचा भुका बहुपरी  ।। ७४ ।। तो म्हणे आपण करूं सहाय । फुकट घडेना परी हें कार्य । पैसा धान्य देईन जें काय । सव्वापट हो व्याज तया  ।। ७५ ।। गणपती बोल करूनि मान्य । म्हणे मजला दे पैसा धान्य । कृतकार्य झालों मी इतुकेनि धन्य । श्रीकृष्ण शरण्य रक्षील मज  ।। ७६ ।। सव्वापट घेऊ वा दीडपट । देतां मजला काय संकट । सुटतो आजिचा प्रश्न बिकट । दावी वाट गुरु पुढें  ।। ७७ ।। धनधान्य घेतले आवश्यक । सिद्ध करविला स्वयंपाक । आकंठ जेविले वारकरी लोक । उणे नावेक असेना  ।। ७८ ।। प्रसन्न जाहली अन्नपूर्णा । अन्नाचा बहुत दिसे भरणा । म्हणती गांवकरी सारे आणा । पंढरीराणा पावला  ।। ७९ ।। स्पृश्यास्पृश्य लहानथोर । श्रीमंत गरीब नारीनर । जेविले एकंदर दोन हजार । सोहळा अपार जाहला  ।। ८० ।। अन्न शिजविलें तिघांपुरतें । सहस्त्र चार जेविले तेथें । शतद्वयांत मग दोन सहस्त्र ते । जेवितां मोठें नवल काय  ।। ८१ ।। गाणगपुरीचा अक्कलकोटी । करवीरास मग आला पुढती । मांगे तैशीच पुढें तन्महती । भाविकांसाठी दिसतसे  ।। ८२ ।। गोपगोपीस्तव खेळला खेळ । गोकुळीं गिरिधारी धननीळ । तोंचि श्रीकृष्णगुरुदयाळ । करी सांभाळ आमुचा  ।। ८३ ।। ब्रह्माकार प्रपंचभान । दोनही जया न मुळीहून । भावातीत विदेही जन । गुरु श्रीकृष्णसरस्वती  ।। ८४ ।। तयाचे चरणीं दृढ विश्वास । तेणेंचि कार्या संपूर्ण यश । कीर्तीअपकीर्तीचा लवलेश । आठव जयास असेना  ।। ८५ ।। परी प्रेमास्तव होय लब्धधी । आवडी निष्ठेची परमावधी । भोळ्याभाविका आनंदपयोघी । आपुलें सोडी निर्गुणपण  ।। ८६ ।। गणपतीस तरी विश्वास आपुला । सत्कर्मकरितां फळा आला । ग्रामजनां पश्चाताप जाहला । म्हणती घडला अन्याय हा  ।। ८७ ।। घेतली नाहीं सत्कर्मवांटणी । पाटलाची रुचली नाहीं वाणी । पापास मात्र जाहलों धणी । केली हानी लोभें बहु  ।। ८८ ।। गणपतीपाशी जाऊनि अवघे । म्हणती आमुची वर्गणी आतां घे । येरू म्हणे घडले कालौघें । विषादाजोगें नव्हे तें  ।। ८९ ।। घडलें सर्व तें तुमची करूणा । आणावा मनीं न दुजेपणा । अन्दान हें तुमची प्रेरणा । उपकार जाणा तुमचाचि  ।। ९० ।। समाधानाच्या गोष्टी चार । सांगूनि परतविले नारीनर । यावरी तुकाराम निजमित्र । विनवीतसे कर जोडुनी  ।। ९१ ।। म्हणवी मी तुझा जिवलग मित्र । सर्वथैव परी झालों अपात्र । वाढविला मनीं लोभमात्र । नाहीं आपपर जाणिलें  ।। ९२ ।। इतुकें करशील नाहीं वाटलें । स्वार्थांध पुरे मन्मन वाटलें । मनीं निजहित मात्र सांठलें । कुविचार उठले तन्मूळ  ।। ९३ ।। नलगे सव्वापट सस्यफल । व्याजाचेंही उतरलें खूळ । हातीं येतां होतें जें मूळ । तितुकेंचि केवळ गेईन  ।। ९४ ।। कालानुरूप गणपतीभक्त । जाहला पुढती कर्जमुक्त । संसारांतूनि निघालें चित्त । सदा अनुरक्त श्रीगुरुपदीं  ।। ९५ ।। अतर्क्य जगद्गुरूचें महिमान । दोन तीन शांत द्विसहस्त्र जन । जेविले प्रत्यक्ष हें पाहून । कैसा अभिमान येईल  ।। ९६ ।। म्यां केलें हें म्हमावे कैसें । मजही तेणेंचि लाविलें पिसें । अन्नदान निमित्त निजोपदेशें । दाविलें असे आश्चर्य हें  ।। ९७ ।। स्वकर्म करितां अभिमानोच्छेद । व्हावा स्वयेंचि करी हें विशद । कैसा श्रीगुरुलीला विनोद । प्रेम प्रमोद उपजवी  ।। ९८ ।। गणपतीस विचारप्रणआली । सोडीना क्षणैक जीवा जडली । आवश्यक कर्मे विसरूं लागली । श्रीगुरुमाउली ध्यानीं वसें  ।। ९९ ।। तोडूनि टाकिलें संसृतिजाळ । अन्नपूर्णेचा दावियला खेळ । अरिष्टें येतां मनोबळ । ढळलें न तिळमात्रही  ।। १०० ।। तें मन सदेह तुमच्यापायीं । सप्रेम वाहिलें धैर्य मज देई । अखंड पाठिराखा मम होई । श्रीगुरुमाई दयाळे  ।। १०१ ।। देहांतावधि तव पदसेवा । d।़dय होवो न वासना जीवा । मम हृदयासनारुढ गुरुदेवा । संतत असावा निवास  ।। १०२ ।। यापरी भजन पूजन प्रार्थना । गणपतिदासा अन्य च्छंद ना। परिमित भाषण एकांत सोडीना । भ्रमला जाणा जन म्हणती  ।। १०३ ।। फिरणें गलावांत वतनवाडींत । हेंहि राहिलें कार्य समस्त । बैसला ठाव न सोडी भक्त । श्रीकृष्ण पदरत सर्वदा  ।। १०४ ।। अनायासें अल्पकाळांत । गणपतीचा जाहला देहांत । त्याची दिनपत्रिका हस्तलिखित । कथा हे त्यांत सांपडली  ।। १०५ ।। तुकारामानें केली खटपट । मिळवी गणपतीचें इतिवृत्त । एएका पुढती भाविकभक्ता उत्तरचरित प्रसंग  ।। १०६ ।। इति श्रीकृष्णलीलामृत । एकोणिसावा अध्याय उत्तरचरित । वदवितां स्वयें भद्रगिरिनाथ । पठण करोत भाविक जन  ।। १०७ ।।  
।।  श्रीकृष्णार्पणमस्तु  ।। 