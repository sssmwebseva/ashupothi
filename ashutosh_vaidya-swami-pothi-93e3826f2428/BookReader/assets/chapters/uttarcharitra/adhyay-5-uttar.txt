अध्याय ५ वा
श्लोक
होता व्याधि असह्य फार उदरीं झाले भिषक् कुंठित । तैसे होणें उपाय सर्व थकले अत्यंत तै दुःखित ।। केली क्लेशविमुक्त ती यतिपते सद्वक्त तारामती । श्रीकृष्णा करुणार्णवा गुरुवरा पावे मला संप्रती ।।१।।
झाला विस्मृत वेदपाठ नमितां त्वत्पूज्य पादांबुजा । कां सभ्रांत उपक्रमार्थ  इंद्रोबुंद म्हणावे द्विजा । पूर्वीचे पदलुप्त पाठ्य कथिशी विप्रास ऐशा रिती । श्रीकृष्णा करुणार्णवा गुरुवरा पावे मला संप्रती ।।२।।

श्रीगणेशाय नम: । श्रीगुरुभ्यो नम: । श्रीसांबसदाशिवाय नम: ।।
श्रीगुरो अंतःकरण प्रेरका । श्रीगुरो अखिल देवात्मका । मानवरूपें क्रीडा कौतुका । करिसी जनदुःखा हराया ।।१।। वेणीमाधवा व्यापिलें कामें । तद्‌हृदयासन  केलें रिकामे । निवास तेथ तुम्ही पुरुषोत्तमें । केला सप्रेमे गुरुराया ।।२।। वासना अभिमान नाही गेला । नाही बाणली गुरुभक्ती त्याला । कामक्रोधाचा असह्य घाला । यत्नें वळविला नव जाय ।।३।। निश्चयाचेंचि पाहिजे बळ । निजधर्मकर्म हरी मनोमळ । नामस्मरणाचा करिता कल्लोळ । षड्‍वैरी पळ काढिती ।।४।। असूनि नाही केला संसार । त्यागिले न त्यागूनि घरदार । निश्चिंत म्हणती होईल होणार । मन कां अधीर करावे ।।५।। ऐसा शिष्य एक नामदेव । आवडता तयास वेणीमाधव । स्वगृही एकांती एकमेव । राहे सदैव गुरुभक्त ।।६।। अपत्यद्वये उपरी गेली अंगना । करावी लागे बालशुश्रूषणा । गुरुमूर्तीची करूनि स्थापना । सारी भजनार्चना तेथेंचि ।।७।। नामदेवा तया कळली वार्ता । कानीं पडली ती विपरीत कथा । वेणीमाधवा चळला पुरता । पहिला आतां नव्हे तो ।।८।। केव्हा नां केव्हा होय बिघाड । पुरुष स्त्रियांस हा शाप बाढ । नामा स्पर्धेचा पुतळा दृढ । वाटलें उघड सत्य त्या ।।९।। कुशल नर जेणे केली चहाडी । आवडे जयास नित्य लबाडी । नामया पूर्ण संशया  पाडी । करूनिया खोडी गेला तो ।।१०।। सत्यासत्याचा न करितां शोध । शंकला नामा अविवेकांध । दुसर्‍यांचे उणे पहावें हा छंद । गुरुशिष्यवृंद नावडे तया ।।११।। कराया अवगुण कारण नाश । झाडाया शिष्य मनोमल दोष । श्रीगुरु योजिती उपाय निरंकुश । शरणागतास रक्षिती ।।१२।। कोणाचा क्रोध कोणाचा काम । आशा इच्छा वासना संभ्रम । परस्पर करवूनि शिष्य संगम । उपदेश शम पावविती ।।१३।। नाहीं कल्पना ते सुचे अवचित । झालिया सहज कुविचाररत । गुरुशिष्य दुजे उपदेशामृत । पाजिती तृप्त होय तो ।।१४।। भ्रममाण एक दुजा सावध । एका करवीं एकास बोध । करविणें हे गुरुलीला अगाथ । केवळ शिष्यवृंद जाणती ।।१५।। शिकाया स्वये वा शिकवाया । नामा आला सदना वेणीचिया । जाणेल कोण श्रीगुरुमाया । सन्मान कराया धावला तो ।।१६।। साधा सरळ विप्र माधव । नामयाचा तो नेणे भाव । अकस्मात् आला नसतां संभव । घेतली धांव सहज कीं ।।१७।। श्रीगुरुसेवा केली दृढ मने । ब्रम्हचर्य पाळीत कडकडीतपणें । कांही मित्रप्रेम दाविले येणे । म्हणवूनि राखणे सन्मान ।।१८।। सहज आला कीं कांही कारण । न पुसतां कळेल वर्तमान । विचारू नये कांही आपण । धरितां मौन सुख होय ।।१९।। बिंदुमात्राचा करूनि सिंधू । नामा म्हणे माधव गुरुबंधू । कर्तव्य माझें कटु वा मधु । जाऊनि साधू आताचि ।।२०।। कळली वार्ता कर्णोपकर्णी । वेणी सांपडला आडरानी । मन्मन कदां न सत्य हें मानी । येऊ पाहूनि स्वयेंचि । ।२१।। त्राता तयाचा श्रीगुरुनाथ । होऊं देणार नाहीं विपरीत । संशय कोणी की घ्यावा व्यर्थ । तो तरी अलिप्त जनसंगा ।।२२।। श्रीगुरुस्मरण भजन पूजन । दशग्रंथी झाला करूनि पठण । उदरभरणार्थ ज्योतिष कथन । उद्यम न आन तयासी ।।२३।। वेदपठनाचा घेतला नाद । अभ्यासिलें निःशेष कर्मकांड । विद्वान ब्राम्हण तो होईल मूढ । उकलेना गूढ पाहिल्याविणे ।।२४।। कोणी प्रश्न पुसाया अंगना । येतां झाला मनोभंगना । वेळेचा खेळ कोणा कळेना । चळलें वळेना मन मग ।।२५।। यमसदना मम गेली कांता । देहा तैं होती यौवनावस्था । श्रीगुरुकृपें विकारवशता । नाहीं चित्ता बाधली ।।२६।। गुरुभक्ताचें पाऊल वाकुडे । पाहत तें कर्म अत्यंत कुडे । जागे करूं गरीब बापुडे । निंदा न घडे जेणे जगी ।।२७।। त्याचे ते माझे चि निंदागौरव । गुरुभक्त तो तरी माझा बांधव । जगीं तयाचें राखूं नांव । विचार यास्तव ये मनीं ।।२८।। श्रीगुरुचीच कीं हे प्रेरणा । केवळ माझी नव्हे कल्पना । शुद्ध निष्पाप मनोभावना । बैसो देईना निश्चळ ।।२९।। मी तरी जैसा काष्ठ पुतळा । सूत्रचालक तो समर्थ वेगळा । होऊं देईना जनीं अवकळा । सांभाळी बाळा आपुलीया ।।३०।। विचार करीत क्रमी पंथा । मनीं मानीत स्वधन्यता । पाहिली नाही परयोषिता । अभिमान वृथा नव्हे मम ।।३१।। ब्राम्हणाचाही उपदेशक । विद्वान होय मार्गदर्शक । आला तो मज अधिकार एक । श्रेष्ठत्व अधिक माझेचिं ।।३२।। वेणीमाधवें मार्ग क्रमिता । आली मनास पूर्ण तन्मयता । गुरुध्यानावीण स्मरण नान्यथा । देखे हृदयस्था गुरुराया ।।३३।। करवीरा आलों गेलों परतून । नव्हते जया हेंही स्मरण । विसरला देह कालस्थान । पहा आचरण भक्ताचें ।।३४।। तैसाचि नामा मार्ग क्रमी । माधवा विप्रां उपदेशीन मी । जन्म काढिला पवित्र कर्मी । मारिल्या उर्मी मनाच्या ।।३५।। अंगी भरला परिपूर्ण ताठा । माधवापरीस किती मी मोठा । आपुली दावूं तया प्रतिष्ठा । ब्राम्हणा भ्रष्टा लाजवूं ।।३६।। पहिली दुसरी विचारसरणी । पहा नीट तुलनात्मक नयनीं । श्रीगुरुचे सेवक दोन्ही । द्यावी सोडूनि कल्पना ।।३७।। नारी सहवासा मी पूर्णांध । असुनि स्त्रियासवें मना न बाध । पाणियांत कमळ कोरडे शुध्द । आहे समंध तैसा मम ।।३८।। ऐसे नाना तर्कवितर्क । वाढले मत्सर अहंतादिक । दुर्बुध्दी व्याधिनाशक मांत्रिक । दावीन कौतुक आपुलें मी ।।३९।। हरिमायेची विपरीत शक्ती । त्यजिली निःशेष कामासक्ती । अभिमानें हिरा जाहला शुक्ती । मोलें मातीसमान ।। ४०।। गुरुभक्तांत मी सर्वाहून । श्रेष्ठ मी सांगे मनांतले मन । इतरांशी मज नाही कारण । चुकले आणीन मार्गावरी ।।४१।। पडो दिधली न चित्ता भूल । कदापि नाही झालों चंचल । शांत राहिली धैर्याचल । दैव अनुकूल पूर्ण मज । ।४२।। कामाचा घाव न पडे वर्मी । जिरून गेल्या आतां उर्मी । म्हणवूनि योग्य उपदेश कर्मी । जाहलों नामी धन्य जगीं ।।४३।। क्षणक्षणा एव वृद्धिंगता । गांजू लागली अहंमन्यता । वाटमारित्या एका चुकवितां । सांपडला हाता दुजियाच्या ।।४४।। देखिली रत्नागिरी वाडी । देवदर्शनीं आधी गोडी । म्हणे पाटीलबावाची चावडी । हजिरी आधी देणें पडे ।।४५।। येथिचा गुरूस नित्य आठव । केदारदर्शना येती सदैव । आधीं पाहीन मी तो देव । जाऊं माधवसदना मग ।।४६।। उत्तरेहून घेतली धाव । भोळा सांब सदाशिव । सिद्ध स्वभक्त रक्षणास्तव । आमुचे गुरुदेव सांगती ।।४७।। पुढे देखिला श्री रवळनाथ । कैलासनायक गिरिजाकांत । जोडूनियां दोन्ही हात । स्तवन किंचित मांडिले ।।४८।। जय त्रिलोकपते महादेवा । केदारनाथा सदाशिवा । करुणासागरा पार्वतीधवा । भवांतकभवा नमू तुज ।।४९।। गिरिशा अखिल विश्वव्यापका । परमेश्वरा मदनांतका । संसारास कंटाळल्यास कां । न दिसे अंबिका बरोबरी ।।५०।। कोपलास कीं तियेवरी । मागुती टाकुनि आलास माहेरी । धीर कैसा निघे तव अंतरीं । सोडूनि दुरी निजकांता ।।५१।। पुढती खेळूनि सारीपाट । हारविले सर्व आयुधासकट । पुढती देवर्षि करील कपट । कोपाविष्ट होसी पुन: ।।५२।। परी देतो तुज आठवणी । पुढती अंबा होईल भिल्लीण । खटपट करील न्याया परतुनी । यावरी येथूनि जाऊं नको ।।५३। । कट्यारीशींच लाविले लग्न । ऐकतां देवी होय विषण्ण । पुढती करणार कां मदनदहन । हेतु कीं आन कळेना ।।५४।। जाळिला तुवा एकदां अनंग । परी तो अखंड जाळी जग । जीवमात्राचा हा हृदरोग । करणी अभंग तयाची ।।५५ ।। वेणीमाधव एकविध भक्त । आजवर श्रीगुरुपदानुरक्त । मन त्याचें कां विकारासक्त । तव समीपस्व जो सदा ।।५६।। कृपादृष्टीनें पाहें एकदा । एवढी त्याची सरो आपदा । मागणे इतुकें तुझिया पदा । हरी काममदा आद्यगुरो । ।५७।। ऐशी करूनियां प्रार्थना बहुत । वेणीमाधव सदना येत । येरे गुरु भक्त । आला धांवत पुढे तदा ।।५८।। अभिमानमदें जाहला गर्व । कामविचारें दुसरा खर्व । उभयतांसही श्रीगुरुराव । होय करुणार्णव तारक ।।५९।। मागील पहा अनुसंधान । वेणी सांगे निजवृत्त कथन । नामा आला हुडकीत सदन । केला सन्मान मी त्याचा ।।६०।। भेटलास गा गुरुकिंकरा । वाटला आनंद मना पुरा । कृष्णगुरु आलास माझ्या घरा । दिवाळी दसरा आज गमे ।।६१।। गुरुभक्त गुरुसमचि मान्य । तुझ्या झालों दर्शनें धन्य । हराया माझें दुरित दैन्य । गुरूंनी धाडून दीधलें ।।६२।। विचित्र कांही मध्यंतरी । घडली भवितव्यता होणारी । दयाळू श्रीगुरुमाय परी । दवडिलें दूरी दुरित तें ।।६३।। देहास असता बाल्यावस्था । सोडूनि गेली मातापिता । केदारनाथ झाला त्राता । रक्षणकर्ता देखिला गुरु ।।६४।। मनें घातला होता गळफास । विवेकशक्ती पावली ऱ्हास । केला होता स्वये निजनाश । आली गुरूस दया परी ।।६५।। उरला नव्हता सुविचार बाकी । लोळलो असतो पातक पंक्ती । ठरलों असतों बहु निंद्य लोकीं । परी तो राखी पाठी मम ।।६६।। अपकीर्तीचें जगणेंस जनी । निंद्य असे खचित मरणाहुनी । खेदोत्पादक दुर्दैव कहाणी । घातली कानीं आज तुझ्या ।।६७।। दशग्रंथी मी म्हणवी ब्राम्हण । सदाचारी गुरुसेवा निपुण । क्षणांत दुर्वासनाधीन । जाहलों हीन कैसा पहा ।।६८।। विधिहर बहुमुनि कामासक्त । हे कां घ्यावे मियां दृष्टांत । समाधानास नव्हे हा पंथ । किंतू स्वानुचित लपवाया ।।६९।। इंद्र झाला भगांकितकाय । चंद्राचा दिसे अक्षम्य अन्याय । पुराण पठण हा कुविचाराश्रय । उठाठेव काय पामरा ।।७०।। इंद्रचंद्र ऋषीमुनि अमर । करिती ते कां करील नर । उदाहरणे तीं घेणें अविचार । फुका बडिवार मिरवाया ।।७१।। गुरुसेवेची धरितां आवडी । फुकट घालवू नये घडी । देऊं नये अविचारा सवडी । ध्यानाची गोडी विसरू नये ।।७२।। चंचलता त्यजुनी गुरुपद व्यास । अष्टौ प्रहर पायी विश्वास । चित्त चेष्टा मग न करी स्पर्श । न रुचे सहवास जनांचा ।।७३।। गुरुसेवेची सारींच लक्षणें । वरीलीं दिसती तुझिया मनें । मत्सम अनधिकारी ब्राम्हणें । काय सांगणे थोर जना ।।७४।। करावया मत् पापक्षालन । सखया आलास की धांवून । मनाचें मोडाया चंचलपण । गुरुतुल्य दर्शन तुझे मज ।।७५।। सत्संग महानुभावसेन । शमवी ममता मोह दारुण । गरुपद प्रेमासी वर्धन । ते तंव दर्शन होय मज । ।।७६।। आला होतां जो कां मानव । उपदेशावया स्वये सगर्व । माधव मनाचा लागतां ठाव । विसरला नांव अहंतेचें ।।७७।। शिकवावे ते नवे कायसें । हा तंव पहिलाचि जागा असे । मन्मनें फुकट घेतले पिसे । जाहले हसे निष्कारण ।।७८।। उगा बैसलो असतों गेहीं । मनोविकार पाडी संदेही । भुलविलें मीपण मायामोही । कष्टदशा ही मदज्ञाने ।।७९।। प्रत्यक्ष न घडले त्या प्रायश्चित । घेऊनि माधव झाला पुनीत । मनोव्यापार चालक गुरुनाथ । न करूनि करीत सर्वही ।।८०।। निष्कपट भोळा भक्तराज । माधव मोकळ्या मनें निज । सांगुनि गेला निःशेष गुज । मार्गदर्शक गज वचन ते ।।८१।। शिकवावे ते नवे काय । याच्या हातें न घडला अन्याय । क्षणैक मनांत आला विषय । निंद्य तें काय तयांत ।।८२।। सावध झाला पूर्ववत । श्रीगुरुमूर्ती स्थापिली हदयांत । परतविला कामाचा आघात । गेला धावत करवीरा ।।८३।। कोणी सांगूनि एकाचे दोन । दुषित केले आमुचे मन । मूर्खपणाचा ममाभिमान । म्हणो हे शिकवण स्वामीची ।।८४।। हदयस्थ श्रीकृष्ण दावी वाट । माधवे निवारिलें संकट । मजही विवेक मार्ग नीट । मोहे भ्रष्ट उन्मत्ता ।।८५।। मना सद्विचार स्फुरण । तें गुरूचे मार्गदर्शन । झाला आतां गलिताभिमान । गर्वे मम मान कापिली ।।८६।। एक ना दोन विचारलहरी । करवीरस्थासी परोपरी । मन उघडे करीना तो परी । लाज अंतरीं वाटली ।।८७।। मद्यपी तैसा क्षणें सावध  । क्षणांत पुनश्च होय धुंद । अहंभावना उतरेना उन्माद । निजकर्म बंध सुटेना ।।८८।। वेणी बोलून गेला भडभडा । आपण मात्र ठरलों मन कवडा । मना का बसेना विवेकखोडा । कुत्सित कुडा ठरलों कीं ।।८९।। आकंठ करूं प्रेमरस पान । नंतर देईन मिष्ट भोजन । स्वये मी पाकसिद्धी करीन । करावे सेवन वेणी म्हणे ।।९०।। मार्ग चालतां श्रमलास किती । यावरी घेई पूर्ण विश्रांती । स्वयंपाक मी त्वरितगती । करूनि तुजप्रती वाढीन ।।९१।। जाहली तयार पाकसिद्धी । सारिल आरती नैवेद्य विधी । मग जेवविला भक्त सुधी । दिधली मुखशुद्धी तांबूल ।।९२।। आतां घालूनिया मम शय्या । कांही निद्रा घेई सखया । श्रमलास मार्ग चालूनिया । केली बहुदया दीनावरी । ।९३।। अधिक तुज काय सांगू परंतु । मनींचा त्याचा नच जाय किंतु । म्यांही कल्पिले झाले तथास्तु । असो तद्धेतु कैसाही ।।९४।। कांही मनी येतां कुतर्क । मजही कळले तें कौतुक । आडवे येतें माझें पातक । यातें साशंक करी बहु ।।९५।। दोनही नेत्रीं अश्रु वाहती । अनन्यभावें मनींच प्रार्थी । लेकरू तुझे श्रीकृष्णसरस्वती । कुकर्मकृति दोष हा ।।९६।। यःकश्चित तव चरणरज । तुजवीण कोण राखे लाज । शिणवी कैसा त्वभक्त मज । वंदू कोणा निज यातना ।।९७।। पुढें करवीरस्थ मानवा । वाटला क्षणा पूर्वीच बरवा । तुच्छ त्या मानी पुढती माधवा । खेळ आघवा मायेचा ।।९८।। भ्रष्ट ही शय्या भ्रष्ट माधव । आपण याच्या संगे लाघव । परी हा म्हणतो तं करूं सर्व । शंकेस ठाव देऊं नये ।।९९।। बळेंचि आलों याच्या सदना । आतां कां करा फुकट हो ना । ऐसा विचार आणूनि मना । मम आस्तरणावरी निजे ।।१००।। येतां तयास अल्पशी निद्रा । देखे सिंहासनस्थ यतींद्रा । प्रसन्न शांत श्रीमुखचंद्रा । सौख्य अंतरा वाटलें ।।१०१।। जागृत सेवेंचि होऊन पाहे । पुसे तो स्वामी कोठे आहे । मी पुशिलें बा कोडे काय हें । ग्रासिलें मोहें काय तुज ।।१०२।।
सांगे मी तयास घेई झोप । अर्धवट निद्रेमुळे हा ताप । आहे मच्छय्या कीं सुखरूप । श्रम तुज अमूप जाहले ।।१०३।। पुन्हा लागली तयास झोप । पूर्ववत् श्रीगुरु कल्पपादप । लोचना दिसला यति जनभूप । देखतां रूप सुख वाटे ।।१०४।। निशाकाळीं न उठे न खाय । तुझी गादी मज आनंदमय । झोपेत आणू नको व्यत्यय । सांगता होय मजला तो ।।१०५।। जागा होतांच कांही न दिसे । स्पष्टरूप निद्रेंत दिसे । अरुणोदय होय तोंवरी ऐसें । लाविलें पिसे तयासी ।।१०६।। वेणीमाधव नव्हे क्षुल्लक । एकविध एक माझा सेवक । तूं मात्र अहंता मत्सरपोषक । सोड अविवेकं आतां तरी ।।१०७।। कां तुज व्यर्थ ही उठाठेव । गाठी आतां आपुला गांव । फुकट काय ही धांवाधांव । स्वकृता उणीव आणू नको ।।१०८।। विचारतरंग मनीं उद्‌भवले । नाहीं तेथ कोणी बोलिले । लजित उठोनि मजला बोले । आत्ताचि गेलें पाहिजे ।।१०९।। मी म्हणे या भ्रष्ट शय्येवरी । निजतां यातना झाली असेल शरीरीं । नामदेव अधोवदन करी । म्हणे आतां तरी लाजवू नकों ।।११०।। गुरूंनी केला अंगिकार । अससी आवडता किंकर । माझा अपराध आहे थोर । व्यर्थ अहंकार पोशिला ।।१११।। यदृच्छे मजला निपजे संकल्प । कां कष्ट केले कां देहताप । जो जें करी त्यांतें पुण्य पाप । गर्वे हा व्याप घडला कीं ।।११२।। पायांवरी घेऊनि लोळण । म्हणे म्या करणी केली हीन । वाटलास तू सामान्य जन । माझा अभिमान झाडिला ।।११३।। गुरूंनी तुजला धरिलें हातीं । नेणोनि वर्म मी मूढमती । अहंभावाची पडतां गुंती । आलो तुजप्रती बोधाया ।।११४।। कनवाळु भक्त माधवसखया । शिवला नाहीं विषाद हृदया । दाविली श्रीगुरुमूर्ति सुखमया । अवघी दया तुझीच हे ।।११५।। मी म्हणे बापा स्तवनाजोगें । होऊं काय हे सेवक अवघे । गुरूचे करणें इतरां नुमगे । मज कां वाउगे वानिसी ।।११६।। नामया घेऊनिया निरोप । करवीरा आला गुरूसमीप । स्वामी म्हणती जा बसा निर्व्याप । परासी ताप देऊं नये ।।११७ ।। पुढें तो निघूनि गेला घरा । अध्याय पंचम जाहला पुरा । पुढे भाविक भक्त हो श्रवण करा । ठेवा कृपाकर मस्तकीं ।।११८।। इति श्रीकृष्णलीलामृत । पंचमाध्याय उत्तर चरित । पठण करोत भाविक भक्त । भद्रगिरिनाथ करविता ।।११९।।
।।श्रीकृष्णार्पणमस्तु।।
।।ॐ।।