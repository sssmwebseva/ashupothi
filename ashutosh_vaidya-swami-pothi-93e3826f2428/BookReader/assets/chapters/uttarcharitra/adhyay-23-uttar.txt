अध्याय २३

।। श्री गणेशाय नम । श्रीगरुदत्तात्रेयाय नम । श्री रुक्मिणी पांडुरंगाय नम ।।

संभ्रांत चित्त जनावास । जग हें सारे स्वच्छंद मानस । धन मान कीर्तीलालसा कोणास । आवडे कोणास हरिभक्ती  ।। १ ।। आपण आचरिलें तें एकचि सार । वेडे व्यापार गमती तदिदर । ऐसा जनसंग आयासकर । यास्तव निविंचार असावें  ।। २ ।। अहोरात्र च्छंद एकचि दृढतर । जैसी कां अतूट तेलधार । अन्य जगताचा पडिला विसर । नाठवे स्वशरीर स्थलकाल  ।। ३ ।। ऐशा दृढभावें निश्चल मानस । रममणा होत श्रीगुरुविश्वेश । अंतरी येऊनि करील निवास । अखिलकार्यास यशदाता  ।। ४ ।। त्रिलोकीं एकचि प्रशंसनीय । विसरणें संसृति बंधनापाय । गुरूस पूर्ण जें कां प्रिय । स्वलाभ ध्येय राखणें  ।। ५ ।। गुरुदेवा रुचे तो एक सत्संग । आवडे औदार्य धैर्य त्याग । चिरकाल विवेक काम विराग । अचलांतरंग सद्धत्त  ।। ६ ।। न रुचे दुर्दम्य जिव्हालौल्य । विघातक हीन मनश्चापल्य । अति पानाशन अमंगल्य । बनवी पशुतुल्य जना जें  ।। ७ ।। अवगुण विनाश सद्गुणसंपत्ती । कैशी लाभे हे नलगे भीति । नामस्मरण गुरुलीला गाती । तयांचे पुरती मनोरथ  ।। ८ ।। गुरुलीलागान ऐहिक कामना । परिपूर्ण करील परलोकसाधना । गुरुलीलामहात्म्य वर्णवेना । अनुभवाविना कदापि  ।। ९ ।। कर्मे स्वधर्मे भागा आली । तितुकीं पाहिजेत आचरिलीं । घडतीं न्यूनाधिक्य ते काळीं । स्मरतां हरिनामावळी नाशीतसे  ।। १० ।। हरिनामावीण प्रायश्चित । नाही सुलभ सुखद त्वरित । तें नाम सहज लीलांतर्गत । मुखकर्ण प्राप्त होय कीं  ।। ११ ।। स्वमुखें सांगतसें पंढरिराव । देव तो गुरु तो देव । तो श्रीकृष्णगुरु यार्णव । यल्लीलावैभव गाऊं सुखें  ।। १२ ।। पांडुरंग पंढरीचा देव । करवीर झाला तत्संभव । श्रीकृष्णगुरु करुणार्णव । तल्लीलावैभव गाऊं सुखे  ।। १३ ।। स्वमुखें वदला श्रीगुरुनाथ । देव पंढरीचा तारासदनांत । येऊनि राहिला ऋणमोचनार्थ । तल्लीलाचरित गाऊं सुखे  ।। १४ ।। समाधी बाबानामें तपस्वी । वास्तव्य करी गोकुळशिवगांवी । अलिप्तमनें संसार चालवी । कमलदल जेविं जलस्थ  ।। १५ ।। झाली गेली बहु संतती । बाबास परी न वाटली खंती । कन्या एकचि राहिली पुढती । राहूं म्हणती तियेचे गृही  ।। १६ ।। ईश्वरसंकेतचि आगळा । प्राणीया पूर्वसंचित ये फळा । सद्गुरूंनी सुखदुःखावेगळा । केलों मोकळां सर्वस्वें  ।। १७ ।। माझा सदगुरु श्रीरघुनाथ । असो तत्कृपें सुखदुःखातीत । झाले गेलें ते जगचि विस्मृत । समत्वें चित्त संतुष्ट  ।। १८ ।। कोणी पुसतां कोठें ते स्वामी । बाबा म्हणती जगदंतर्यामी । रानीं वनीं पट्टणीग्रामी । स्थानें रिकामी नसतीच  ।। १९ ।। संगतीं त्याचे मज चिरकाल आनंद । माझें ह्रदयीं तत्पदारविंद । वाचें बोलवी हरिहरगोविंद । न हर्ष न खेद आठवती  ।। २० ।। ऐसी नित्य जयाची समाधी । म्हणवूनि नाम बाबासमाधी तपस्वी योगी परि लिहिलें प्रारब्धी। न टाळी कधी प्रात्पार्थ  ।। २१ ।। जन्मली आणि यमसदना गेली । पंधरा अठवा मुलें मुली । दुःख वाटले मनास न मुळी । होणार झाली गती म्हणे  ।। २२ ।। कन्या एक ती उपवर जाहली । विवाहबध्द गुरुआज्ञें केली । चिंता मानसिक निवारली । गर्भवती जाहली पुढे ती  ।। २३ ।। इथेंचे पोटी येईल बाळ । उद्धरील तो तुमचे कूळ । करीत रहा तयाचा सांभाळ । सोडा जन्मस्थळ आपुले  ।। २४ ।। गुरुसंदेश हा धरूनियां शिरीं । बाबा राहिले कन्येचे घरी । भरतां नवमास सत्पुरुष उदरीं । वंश उद्वरी ऐसा ये  ।। २५ ।। नवमासांती सुखप्रसूति । झाली कन्येस पुत्रप्राप्ती । बाबा मागील वृत्त जाणती । अनुग्रह करिती बाळावरी  ।। २६ ।। करितां मध्येंच राहिलें सुकृत । आयुष्य सरलें उरलें मनोगत । ईशसेवेची वासना अतृप्त । आला तो भक्त कन्येगृही  ।। २७ ।। मागें राहिलें ते करूं पुरें । वासना उत्कट मनी वावरें । जन्मला ऐशिया सप्रेभरें । तयाचे सारें करणें पडे  ।। २८ ।। करविती बाब मधुबिंदु लेहन । कृपाप्रसाद प्रथम परिपूर्ण । आयुरारोग्य विद्यासंवर्धन । म्हणती हा नंदन सुखी असो  ।। २९ ।। घालूनि बैसतां पुसती जन । भिंतीसंमुख समीप आसन । जगती कोणी कदां केलें न । तें कां आपण दावीतसा  ।। ३० ।। बाबा सांगती माझा रघुनाथ । बैसला दिसतो भिंतीगत । बघतां तयास रमतें चित्त । सरळ तें विपरित दिसे जना  ।। ३१ ।। आजे यांचें नाम नातवा । बाबांनीं ठेविलें तेथवा । जाणूनि सर्व गतागतभावा । संपवू स्वास्तित्वा म्हणती पुढे  ।। ३२ ।। निजधर्म कर्म भजनकीर्तन । स्वेच्छेसम कन्यासुत सर्व निपुण । दिसतां आवडलें परलोकगमन । म्हणती मम कारण संपले  ।। ३३ ।। येतां पुढती व्रतबंधकाल । बघूनि नक्षत्र ग्रहराशीबल । द्विजहस्ते यथासांग सकळ । साधिलें मंगलकार्य तें  ।। ३४ ।। बघतां बघतां संवत्सर चौदा । गेले निघूनि नातवा तदा । वाटलें सेवूं रघुनाथपदा । संपाद्य संपदा पावलों म्हणे  ।। ३५ ।। गुरूनीं स्वप्नीं अवधूतमूर्ती । दाविलें श्रीकृष्णसरस्वती । करवीरीं तारासदनीं असती । धाडी कुमरा म्हणती ते स्थली  ।। ३६ ।। कलियुगीं धर्मवेदप्रणीत । जाहला दिसतां मलिनीभूत । जनता सदाचार विरहित । च्छलिती दृष्ट सज्जनां  ।। ३७ ।। अवतरूनि ते अनीतिकारण । निशेष करी निवारण । बहु रुपें घरी अनसुयानंद । साक्षात् नारायण आदिगुरु  ।। ३८ ।। तुम्हीच जावें होते तेथ । परी आयुरवधि परिसमाप्त । आतां किशोर हा कार्यान्वित । धाडाना त्वरित ते स्थळी  ।। ३९ ।। कथिले पौत्रास तें हुतगुज । करविरीं आहे श्रीकृष्णराजगुरुराज । मस्तकीं धरी त्यांचे चरणरज । जाहलें काज सफल तव  ।। ४० ।। माझा रघुनाथ श्रीकृष्णसरस्वती । सान्निध्य त्यांचे संपादी पुढती । आम्हां न घडलें ते तुजसाठीं । करावी पूर्तीं त्वा आतां  ।। ४१ ।। केली न स्वग्रामाची परवा । आमुचे वंशाचा तूंचि दिवा । श्रीगुरुसंदेश रुचला जीवा । यावरी विसावा तेथ मज  ।। ४२ ।। विश्वाद्यास्थान प्रेमसागर । देवत्रयरूप दत्तदिगंबर । करवीरीं प्रगट दिसे गुरुवर । सिंहासनीं साकार शांतिसुख  ।। ४३ ।। तद्रूपी दिसेल तुझा आजा । तद्रूपी दिसेल माय ममात्मजा । यातना आमुची वियोगजा । विसरूनि जा जा ते स्थळी  ।। ४४ ।। वयोमान मम शतोत्तरवीस । आतां जगावें हा किती सोस । गुरुकृपें गेली वासना निशेष । आमुची आस सोडावी तुंवा  ।। ४५ ।। बहुविध । उपदेशून कुमर । सुखें बाबांनी त्यजिलें शरीर । दुःखे दाटला बाबा किशोर । मेला पुरुष थोर म्हणतसे  ।। ४६ ।। करणें पडलें ते आवश्यक । संपादूनियां और्ध्वदेहिक । जागृत अखंड ठेवूनि विवेक । श्रीकृष्णदेशिक पाहूं म्हणे  ।। ४७ ।। जन्नटकरबाबा नामें विख्यात । पुरुष तोचि हा किशोर संत । निघाला करवीरा गुरुप्राप्तर्थ्य । पादचारी शांत हरिनामें  ।। ४८ ।। आजे याचें आत्यंतिक प्रेम । म्हणे गेला पितामाता मम ।आतां सोडूनि जाऊ निजधान । श्रीगुरु आराम देईल कीं  ।। ४९ ।। जन्मलो तेहूनि जनकजननी । आवडता मज आता त्याहुनी । संसार परमार्थ शिकवी दोनी । परमज्ञानी दयामय  ।। ५० ।। साधिले अष्टांग योगसमाधी । वैराग्याची जो परमावधी । मोहमायारहित मजसाठी सुधी । ग्राम न सोडी आमुचें  ।। ५१ ।। करवीरीं आहे कैवल्यमुर्ती । तोचि करील मम तळमळ शांती । आजे याची हे अमृतोक्ती । साधावी पुढती अविलंबे  ।। ५२ ।। स्वग्रामाहूनि करवीर क्रोश । सुदूर द्वादश त्रयोदश । कुमार गुरुपद प्रेमविवश । वाटले आयास न त्यापरी  ।। ५३ ।। आवड आठवूं नेदी शरीर । पंथ चालिलो हा पडे विसर । श्रीगुरुमाता त्रय स्वरूपधर । न देखिला समोर दिसे तो  ।। ५४ ।। तेजपुंज दिसती समाधीबाबा । बाळ म्हणे माझे आजोबा । ऐशीच असेल कीं गुरुदेवशोभा । तो कैवल्यगाभा पाहिन कैं  ।। ५५ ।। देव देता मजला वायुगती । क्षणही दवडिला नसता पुढती । एकाग्रता ऐशी आयास विस्मृती । पाडी तयाप्रती निशेष  ।। ५६ ।। श्रीकृष्णदेव मम मातामह तैसे । अथवा अन्यस्वरूपी भासे । अनसूयानंदन नटला नरवेषें । आजा सांगतसे नित्य कीं  ।। ५७ ।। कैसा देवाचा मी असे थोर । दृष्टी देखेन कीं पूर्णावतार । भेटीस्तव ज्याच्या तपाचे डोंगर । आचरती मुनिवर तपस्वी  ।। ५८ ।। धरूनि सत्य प्रेमाची कास । नाचती बागडती हरीचे दास । संसारी असूनि पूर्ण निराश । लाचावले प्राप्तीस जयाचिये ं ।। ५९ ।। तेचि हे पंढरीचें निधान । डोळा दिसेल विश्वाद्यकारण । करविरीं आहे सरस्वतीकृष्ण । आजा ज्ञानधन सांगे मज  ।। ६० ।। सात्विक विचार परंपरा । मागील चालतां आठवे कुमरा । आठदहा घटी रात्रौ करवीरा । आला कुटीरा गुरुचिये  ।। ६१ ।। तत्काळ वाटलें देशील दर्शन । निवविशील क्षणें तप्त तनुमन । आडवें दुष्कृत आलें परि कवण । राहिलें अपूर्ण मनोरथ  ।। ६३ ।। मनोरथ पुरेल होईल अरुणोदय । जाणसी देवा क्षणभंगुर काय । वीस घटिकांचा भरवसा काय । मी पुरा असहाय द्वारी तव  ।। ६४ ।। शिणलों उत्सुक आक्रमितां पंथ । दवडिला क्षण न अशनपानार्थ । शेवटी सारे जाहलें व्यर्थ थांबले दुष्कृत आडवें  ।। ६५ ।। कासया कवणा करूं पाचारण । समीप आलें वाटतें मरण । जास्तव आमुचे येथ आगमन । जाणें तो कां न व्यथा हे  ।। ६६ ।। सूर्योदय वरी न राहे प्राण । सोसेना वियोग दुःखदारूण । तळमळे म्हणजे मज दे दर्शन । जीवींचे जीवन गुरुराया  ।। ६७ ।। बैसला द्वारी विनवीत किशोर । तंव एक सेवक उघडी द्वार । क्षणैक जाऊनि येऊं बाहेर । देहधर्म विकार हराया  ।। ६८ ।। उंबरठा दिसतां कोणी मुलगा । पुसे तो रात्रीं येथ कोण गा । गुरुदर्शन सोस सोड वाउगा । राहे बा उगा संप्रती  ।। ६९ ।। एकदां झालिया शेजारती । श्रीगुरु कदा कवणा न भेटती । शांतिसुखानुभवमग्न राहती । ये पूर्वस्थिती अरुणोदयी  ।। ७० ।। बाळ म्हणे मी त्यागीन प्राण । दर्शनावीण जातां एकक्षण । तंव मेघ गंभीरगिरा भाषण । ऐकती कान तयाचे  ।। ७१ ।। तेजें प्रभातकाळ गमस्ती । दिसली सुशांत निकट बटुमूर्ती । वाट चालतां पडली राती । देऊनं त्या भेटी म्हणती त्वरें  ।। ७२ ।। शेज झाली तरी विश्वव्यापार । श्वासोच्छवास परिन न राहे स्थिर । शेजारती केवळ नित्योपचार । त्यास्तव कुमार कष्टची न हो  ।। ७३ ।। भावास्तव धांव विठूची खोड । व्यसनी मोठा करिता गडबड । शब्द ते कानीं पडलिले गोड । बाळांचे कोंड पुरविलें  ।। ७४ ।। करीं कर धरूनि नेंले आंत । स्वये जाहले सिंहासनस्थ । पुसती आजा कीं दुसरा येथ । सांगरे त्वरित कुमारा  ।। ७५ ।। सुदीर्घ जयाचा दर्शनाभ्यास । तयाचा होय होय पूर्ण आभास । म्हणे देवा मी अज्ञानी दास । अभेदत्वास नेणता  ।। ७६ ।। गुरुदेवा कृष्णा शांतिसदना । आनंदमूर्ती भ्रम निवारणा । मागावें तुज तंव गेली वासना । अहंभावना नेणो कुठें  ।। ७७ ।। दर्शनामात्रें घडला पालट । नरदेह करणीय समजलें नीट । न सांगता ह्रदयी स्फुरण उपदिष्ट । फिके वैकुंठ या दर्शनापुढें  ।। ७८ ।। झाला नाही जंव देहपात । ह्रदयीं बसावे मम अविस्मृत । तव रूप असावें मनोव्यापृत । स्मरण निभ्रांत अंतवधि  ।। ७९ ।।  घडावी कांही शरीरसेवा । पदकमलासमीप निवास व्हावा । येथ सेवकगण सत्संग विसावा । देईल जीवा प्रमोद  ।। ८० ।। अतपस्क झिजलें नाही शरीर । समजला नाहीं सेवकाचार । अनुज्ञा मिळता सुख थोडेफार । अनुभवूं मधुर येथील  ।। ८१ ।। स्वामी म्हणती करा आजन्म । परी सोडूं नये आपुला ग्राम । आमुचा निवास तुमचे धाम । पुरेल काम संपूर्ण  ।। ८२ ।। येथे राहूं नको गा बाळा । मातामहाचा तुजला लळा । येऊनि मात्रा जा वेळोवेळा । आतां परत चला प्रभाती  ।। ८३ ।। कुमारयेऊं लागला करवीरीं । जैसा पंढरीचा वारकरी । कायिक तपाची हौस अंतरीं । जाहली पुरी यथेष्ट  ।। ८४ ।। ऐसे जन्नटकर नांवारूपा । आलें संपूर्ण होतां गुरुकृपा । करील कोणी रचना संकल्पा । लीला अमूपा तयाच्या  ।। ८५ ।। आहे बुहुत लीलाविस्तार । विचार त्याचा होय अन्यत्र । यावरी किमयाचरित्र विचित्र । भुलविले किंकर ऐका ते  ।। ८६ ।। करवीरीं कोणी आला नर । बैरागीवेष कपटपर । कांही करूनिया थातुरमातुर । भरावें उदर नित्य तेणें  ।। ८७ ।। विद्याधूर्त जो सहल भुलवाणी । जाणे कपटी पूर्ण फसवणी । एकला परी लोभी व्यसनी । शिणतसे वाणी वर्णितां तया  ।। ८८ ।। कुकर्म उदरभरणासाठीं । आत्महितदक्ष करी आटाटी । तम मूलार्जनीं आवडी मोठी । जाणे न गोष्टी तद्विरहित  ।। ८९ ।। मोहमूल गांजा तमाखुव्यसनींह । लोहाचें सुवर्ण दावा करूनि । अद्भुत अशक्यप्राय मोहिनी । बघतां लोचनीं भुलती जन  ।। ९० ।। धनार्जनार्थ कष्टाचे डोंगर । उचलूनि करणें पडे संसार । गृहिणी बालक भरणार्थ नर । वेडापीर बनतसे  ।। ९१ ।। उदरभरणार्थ जे अत्यावश्यक । म्हणावे न चित्त विल्पकारक । उदयास्त झटती अखिल लोक । ते लोभमूलक नव्हें की  ।। ९२ ।। जाहला निपुण ज्ञानीवेदांती । अध्यात्मज्ञान बृहस्पती । गीता पढल्या त्या नसे मिती । वासना शांती न दिसे परी  ।। ९३ ।। प्राप्त होय परी अपर्याप्त । अनिमिष विचार गांजी अत्यंत । मनोभूमिका न राहे अविचलित । भ्रमवी लोभावर्त सहज ते  ।। ९४ ।। वाराया अल्प दुःसाध्यता । पळापळ करवी मनाची चिंता । नांदी लागती उचितानुचिता । मिळवाया वित्ता बहुजन  ।। ९५ ।। यापरीचे कांही चिंतातुर । वैराग्यमठीं सतत येणार । धनप्राप्तीचे भुकेले नर । करिती विचार एकत्र  ।। ९६ ।। एक म्हणेरे गुरुदेवदत्त । उपासितो मी दारिद्रय शमनार्थ । कष्टकाल परी गांजी दिनरात । व्यग्र मच्चित्त होतसे  ।। ९७ ।। दुसरा म्हणेरे माझीदुरवस्था । वाणी शिणेल विस्तार सांगता । यास्तव वैराग्यागारनाथा । घालविता सेविंता बहुकाळ  ।। ९८ ।। वोखटें माझें विधिलेखन । करणार तयांचे निर्मूलन । ऐसा समर्थ दिसे कवण । कंठितो जीवन दुःखाचें  ।। ९९ ।। स्वामी कांही करितील करुणा । येतो ऐशी धरूनी वासना । चुकेना परंतु काळाची घटना । आता मूढपणा मनासी  ।। १०० ।। ऐसे विचलित चित्त मानव । स्थैर्याचें कदापि नसतां नांव । येती निजहेतु सिध्दिस्तव । सांगती देव पावेना  ।। १०१ ।। किमयाकाराची अद्भुत करणी । अवचित पडली तयांचे कर्णी । आवरेना मन म्हणती जाऊनी । पाहूं नयनीं स्वयेचि  ।। १०२ ।। नाहीं वासनेसी आडवाट । कांहीच दूर न अवघे निकट । पहाया गेली किमया कूट । परी ते तुषमूठसम दिसे  ।। १०३ ।। चिलमींत घाली ताम्रवटिका । धुम्रपान करी मारी झुरका । तक्षणीं हरण करूनि शामिका । सुवर्णगुटिका करीतसे  ।। १०४ ।। भुलविले कोणी नारी नर । प्रत्यया ये प्रतारणा प्रकार । लोकां समजतां मायाबाजार । पळाला किमयाकार गुप्तपणे  ।। १०५ ।। गुरुपासकांस कळला खेल । नव्हता सत्य तो कपटी खळ । नकळत तेणें काढिला पळ । दुराशा विफळ जाहली  ।। १०६ ।। हात हालवीत आले दर्शना । गुरु म्हणती जा गंगास्नाना । अंतरी बाहेर अति मलीनपणा । येथें चालेना मुळींच  ।। १०७ ।। शिवशिव होतसे अन्नस्थ लोकां । स्नान केल्याविण राहूं नका । नर ते म्हणती गुरुआज्ञा ऐका । गंगातटकां जावें सुखा  ।। १०८ ।। तत्काळ सारूनियां स्नान । आले मठा ते सेवकजन । श्रीगुरु कां अशुध्दपण । काखें लपवून बैसला  ।। १०९ ।। स्नान सारा जा करा त्वरा । आम्हां सोसेना मालिन्य सुरा । अर्थ समजेना सुटला घाबरा । म्हणती चला करा स्नान पुन्हा  ।। ११० ।। सुवर्णप्राप्तीची केली आस। निपजला तयामुळें हा त्रास । कटकट लावून घेतली अंगास । दुर्दशा घरास आणिली  ।। १११ ।। पितळताम्राचें होतें सोनें । गुप्त राहतीं ती कां साधनें । निष्कपट जन भुलती ऐशा वंचनें । आम्हांस भोगणें पडिले तें  ।। ११२ ।। कैसा बळावला अविश्वास । धांवलों द्रव्यार्थ धीर मानस । योग्यता नाही श्रीगुरुसेवस । जाणविलें खास आम्हासीं  ।। ११३ ।। शय्यागारस्थ म्हणती गुरुनाथ । झाला झालारे येथेंचि सुस्नात । पुढती ठेवावें सावध चित्त । पुन तें भूत झडपील  ।। ११४ ।। अमंगल अत्यंत विद्या किमया । अधोगती मार्ग सूचला कासया । ऐशा साठी नांही नरका या । पत्करिलें की या नरकासी  ।। ११५ ।। श्रीगुरूशब्दार्थ निश्चयें कळला । सुविचाररहित जीव हा चळला । आशाकृत अनर्थ समूळ टळला । राहूं पदकमला सेवीत  ।। ११६ ।। दुराशा हेचि कीं मालिन्य । आमुचिया हस्तें न घडे अन्य । भोगणें पडे पातक तज्जन । गुरुदेवें धन्य केलें परी  ।। ११७ ।। मनाचा नाहीं भाव बळकट । धनार्थ आन केली खटपट। गुरुदेवशासन समजलें नीट । सांपडली वाट सुखाची  ।। ११८ ।। हे विचित्र किमयाकथा । गुरुभक्त एक झाला सांगता। मिळे ते निरसलपणें लिहितां । मनें शिथिलता न वरावी  ।। ११९ ।। विज्ञापना वारंवार पदा । आयुरव । शिष्टास्मत्संपदा । चरित्रपूर्तता सध्या न सौख्यदा । आणीक कदा न मागे  ।। १२० ।। समर्थचिया रुचले मना । दानयोग्य या गणिले जना । पूर्ण व्हावी तरी ऐसी याचना । श्रीगुरो कृष्णा यतिराया  ।। १२१ ।। बाळाबुवा गुरुभक्तजन । कऱहाड ग्रामीं पावले जनन । श्रीगुरुसेवेचा च्छंदपूरण । चरित्र पावन गाऊं पुढें  ।। १२२ ।। इति श्रीकृष्णलीलामृत । तेविसावा अध्याय उत्तरचरित । कर्ता करविता भद्रगिरीनाथ । ऐकोत पढोत भाविक  ।। १२३ ।।  
।।  श्रीकृष्णापर्णमस्तु  ।। 