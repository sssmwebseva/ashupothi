श्रीकृष्णसरस्वतीविजय
 अध्याय ३ रा
ब्रम्ही लीन शरीर विस्मृति सदा निद्रालु जीवापरी । अन्यें अर्भकवत् जया भरवितां खाणें पिणेंही तरी ।।
मानी स्वप्न तसें जगीं वरिवरी अप्राज्ञसा वाटला । जीवन्मुक्तचि ब्रह्मनिष्ठ गुरु तो सिंहासनीं शोभला ।।१।।
ब्रम्हाकार प्रपंच भानहि नसे जिद्‌वृत्तीचा भासक । चित्तवृत्तिविहीन मुक्त असुनी देहीं विदेहात्मक ।।
जो जीवात्मपरात्मचिंतक नव्हे संकल्प बा्धा जया । स्पर्शेना गुरु सर्वदेवमय तो आधीं चला पाहुं या ।।२।। 
श्रीगणेशाय नम: । श्रीगुरुकृष्णसरस्वतीभ्यो नम: ।
श्रीकृष्णप्रभो मम देवदेवा । हृदयस्थ तूं परी विस्मृति जीवा । नासूनि माया पटल प्रभावा । दावी अनुभवा अविलंबे ।।१।। नाहीं जेथ तुझी वस्ती । ऐसी मेदिनी नाहीं रिती । सप्त पाताळें स्वर्गावरती । अव्याहत व्याप्ती तुझीच ।।२।। अससी त्रिभुवनसूत्रधार । चराचरांचा मूलाधार । तुझिया मना येता विचार । अशक्य प्रकार असेना ।।३।। क्षणाक्षणा घडतसे पालट । आज सुसूत्र ते उद्यां उलट । स्थीर राहीना विश्वपट । दृश्य तें नष्ट होणार ।।४।। तुमचिया सत्ते सूर्य तप्त । तुमचिया सत्ते वायु वाहत । तुमचा सत्तांकित व्यापार समस्त । विश्वांतर्गत खेळ तुमचा ।।५।। नरदेह कच्या मातीचा घडा । आयुष्य पाण्यावरील बुडबुडा । परिणाम दिसे एकचि उघडा । जाईल तोंडा काळाचिया ।।६।। तुमची इच्छा मम श्रु्तिस्मृति । तुमची इच्छा मम धर्म नीति । शिशु स्वहिता काय जाणती । कळवळा चित्तीं मायेच्या ।।७।। शरणागत मी तुझा पोसणा । पडूनि राहिलों दारीं सुणा । धावणें नलगे उदरभरणा । ठेवावें चरणासन्निध ।।८।। आम्ही कथिलें तं सिद्धलेखनीं । होई हे बोल कथिले कानी । स्वप्न ऐसें ते कदा न मानी । श्रीकृष्णांनी जाणविलें ।।९।। श्रीगुरुराया पुनर्योजना । केली बघूनियां अज्ञजनां । पाठिराखा तूं मुनिजनराणा । आतां विलंबा ना करावा ।।१०।। ताराबाईनें देह त्यागिला । अंती श्रीगुरू नाहीं साधिला । भोगेच्छा अपुरी आडवी ये तिला । म्हणूनि घेतला जन्म पुढें ।।११।। पृथ्वीपतित्व प्राप्त्त जाहलें । भोगया भोग पुरुषत्त्व दिधलें । ऎसे कांही गूरूमुखे आलॆं । सर्वांही ऐकिलें सेवकीं ।।१२।। राहटी चुकतां होय मातेरे । क्षणीं अंतीचिया सावध तो तरें । समीप न यावी वासनांतरे । सेवाफल पुरें या नांव ।।१३।। मारूनि ममता वासना काखोटी । भक्तिसाधना करणें ते खोटी । दृढनिश्चय हा सेवका पोटीं । रहायासाठीं वदले गुरु ।।१४।। पांडित्यपूर्ण वेदांत अद्वैत । तैसेंचि द्वैतविशिष्टाद्वैत । शब्दांवडंबर साधो न दे हित । सार जें विहित कथिती गुरु ।।१५।। साधकें खावें प्यावें थोडें। नियमित निद्रा घेणें पडे। शरीरस्वास्थ कदां न बिघडे । अवश्य तेवढें स्वीकारीजे ।।१६।। नाशिवंताचा काय पाड । सेवेसाठींच पाहिजे धड । एकविधसेवक बोलती उघड । नरदेह कवाड मोखचे।।१७।। करणी जैसी तैसेंचि फळ । पेरिलें उगवे जाणती सकळ । आपासांत बोले शिष्यमंडळ । दावी दयाळ श्रीगुरु हें ।।१८।। वासुसाठीं विनविली देवी । विघ्न निवारी माया लाघवी । उच्चनीचपणाची निज पदवी । स्मरण न ठेवी कांहीच।।१९।। दामाजीसाठी झाला धेड । एकनाथगृहीं खांदा कावड । दळायाकांड्याची आवड । जनीचें गोड प्रेम तया ।।२०।। गोरोबा कुंभाराची गाडगी । घडिली भाजिली प्रेमालागीं । कबीराचिया बैसला मागीं । महत्त्वत्यागी भावास्तव ।।।२१।। तोच कीं आमुचा पाठिराखा । निवारण करी संकटे दुःखा । काळही पाहूं शके मुखा । श्रीगुरुसखा रक्षीतसे ।।२२।। म्हसई पाठारी वेणीमाधव । पोळी घृतभात भक्षीं अपूर्व । देखूनि मयुरपंताचा भाव । योगक्षेम सर्व चालवी ।।२३।। कांही साधाया अवतारकृत्य । जन्मला त्रैमूर्ति राजा सत्य । आप्पा भटजींचे-झाला अपत्य । तत्पदभृत्य आम्ही असो ।।२४।। लज्जा वाटे म्हणवितां दास । आचार न घडे योग्य तयास । अभिमान मात्र दावितों इतरांस । हदयस्थ मानस जाणे परी ।।।२५।। कवण कीं सुकृत होतें पदरी । पूर्व जन्मींची ठेव हे सारी । सद्‌गुरु लाभला भवभयहारी । त्रिलोकविहारी हरी तो ।।२६।। कठीण काष्ठ सहज भेदी षट्पद । कमळांत सांपडतां न करवे उच्छेद । देव हा तैसा सद्भावबद्ध । निज शिष्यवृंद सोडीना ।।२७।। पूर्वीच ठरलीसे भवितव्यता । होणे जाणे ही त्याची सत्ता । आज्ञा मागूनि राहण्यापरता । उपाय कोणता असेल ।।२८।। आषाढमास वर्षाकाळ । आकाशव्यास मेघमंडळ । हिंडणें फिरणें राहिलें सकळ । सांजसकाळ घरीं असती ।।२९।। सदनींच फिरणें बोलणें राहीना । रजनी जातसे निद्रेविना । सिंहासनी बैसणें रुचेना । त्यजिलें भोजनादिक सारे ।।३०।। बोलणें थोडें अर्थ बहू गूढ । आजवरी ही रीती रूढ । आतांच बोलू लागले उदंड । सेवका बोध करिती बहू ।।३१।। म्हणती वारिधारा गिरिशिरी । तैशाचि गारा पाषाणापरी । पडतां स्तब्ध सहन करी । निश्चल अंतरी असे तो ।।३२।। साधकजना दुर्जन वाग्बाण । विंधिती तैं अखंड शांत मन । ठेवावे विचारविहरहित मौन । पर्वत साधन दावीतसे ।।३३।। क्षणांत येथ क्षणांत तिकडे । चमकतां विजेस आकाश थोडें । तैसें मन पळतां चोहींकडे । कदापि न जोडे आपुलें हित ।।३४।। निबिडांधकार रात्री पंथ । दिसों न देई तैसें स्वहित । अंधासम जन मायेनें भ्रांत । नरदेहा उचित न देखती ।। ३५ ।। मेघी झांकिला रजनीकांत । नेणो कोठें तरी सेवीं एकांत । साधकें तैसें दुर्जन व्याप्त । स्थान दूरस्थ राखावें ।।३६।। ओढा भरे ओसरे तेवि । अल्प करी बहु गाय थोरवी । बोलूं नये तें बोलून दावी । ऐसी त्यागावी वासना ।।३७।। वृक्षवेलीस सुख दे वृष्टी । भुकेल्यास धनसम संतुष्टी । तैसा भवरोग पीडित दृष्टी । देखतां पोटीं दया यावी ।।३८।। वर्षाकाळीचे निमित्ते गुरु । वांच्छिती शिष्यास उपदेश करूं । सरला आषाढ परंतु जल धरू । जलवृष्टी भरून सोडिती ।।३९।। ज्वरग्रस्त गुरुदेह जाहला । मंचक परी नाहीं देखिला । हिंडता फिरतां बोलती बोला । आराम रुचला न मनासी ।।४०।। मागिले द्वारी सत्वर जाती । म्हणती वृक्षारे केवढी उपकृत । समदृष्टीची तुझी ख्याती । कोण नेणती सांग बा ।।४१।। आजवरी तव शीतळ छाया । कृष्णा आवडली बसावया । सरला तो काल वृक्षराया । शिष्या जाणवाया सुचविती ।।४२।। आजवरी घडला प्रत्यक्ष गुरुसंग । आता परी तो पावला भंग । शोधूनि पहारे निजांतरंग । तेथें श्रीरंग दिसेल ।।४३।। आंगणीं जाऊनि आकाशाकडे । पाहती तव दिसे चंद्ररूपडें । निस्तेज केवळ रवितेजापुढें । ऐसेचि घडे गुरु म्हणती ।।४४।। परसदना कां कार्यावीण । जाऊनि होणें तेजविहीन । बरवे नव्हे कां एकांत सेवन । उपद्रवशून्य सदैव ।।४५।। इतुके बोलूनि शयनागारीं । निघूनि येती गुरु झड्करी । दीपास म्हणती खरोखरी । सत्पुरुषापरी भाससी ।।४६।। करील कोणी श्रुति शास्त्रपठण । किंवा तस्कर हरील धन । बर्‍यावाईटा साक्षी पूर्ण । बैसका त्यजिसी न आपुली ।।४७।। कोणी कांही करो स्त्रीपुरुष । आपणा कायसा सख्यद्वेष । पाहणे नांही बा विशेष । दीपा निर्दोष संत तूं ।।४८।। घरीचे घरीं फिरती गुरुवर । मागें त्यांच्या धांवती किंकर । ऐकूनि बोल उपदेशपर । गोंधळती अधीर क्षणैक ।।४९।। पुढील द्वारी जाहली दाटी । नारीनर आले दर्शनासाठीं । स्वामी सर्वास पाहून दिठी । स्वेष्ट सांगती ज्यांचे तया ।।५०।। कोणास अशुभ कोणास मंगळ । प्रश्ना आधी सांगती सकळ । विधी चाले स्वदैवाचें बळ । बोलतां वेळ न लगेचि ।।५१।। तितक्यांत काढिती कोणाचें पागोंटे । मागुती मस्तकीं घालिती उलटें । जा जा म्हणती काळ पालटे । तोंवरी भोगवटे भोगावें ।।५२।। ऐसा संतत चालला रगडा । सकळां श्रीगुरुचा दरबार उघडा । म्हणती निःशेष बाकी झाडा । उरला थोडा काळ पुढें ।।५३।। मेघमंडळे झांकिती भास्कर । तैसा जनांही व्यापिला गुरुवर । गलबला करिती दर्शना अधीर । म्हणती सत्वर जाणें घरा ।।५४।। देवालयीं न फार बैसावें । म्हणे घरांतून मज न फावें । उशीर जाहला बालक रडवें । घाईनें जावें यास्तव ।।५५।। नर एक म्हणे कामांतून । फुरसद न मिळे घ्याया दर्शन । आज मनांत निश्चय करून । आलों श्रीचरण पहाया ।।५६।। ऐसी जनांची रीत कोठवरी । सांगणें जो तो जाणें अंतरी । पंढरीस जातां गृहकथा करी । मार्गी वारकरी हरी विसरे ।।५७।। असो ही सर्वत्र जनरीती । दर्शन घेऊनि अनेक जाती । श्रावण महिना पातला पुढती । शिष्या पाचारिती निकट गुरु ।।५८।। ऐकारे ऐका भक्त प्रेमळ । विसरा मनाची पूर्ण तळमळ । नलगे तो विचार सोडा सकळ । हरिपद कमळ स्मरावें ।।५९।। कृष्णास अगत्य जाणे पडे। सदेहे दर्शन सर्वां न धडे । अन्यथा मानूनि व्हाल वेडे । कार्य मग बिघडे स्वहितांचे ।।६०।। आजवर निवास वैराग्यमठी । बहुतां झाली प्रत्यक्ष भेटी । देह प्रारब्धबद्ध शेवटी । राहील हृत्पटीं भक्ताच्या ।।६१।। ऐकतां सेवक सद्‌गतीत । आम्हांसही न्या जाता तेथ । लेंकरासवे माता आनंदित । श्रीगुरो उचित जाणतसा ।।६२।। जननी ऐसा अन्यास कळवळा । येईल काय दत्तादयाळा । करूं नये आमुची अवकळा । टाकृनि बाळा नवजात ।।६३।।
अपराधी दळवी आमुचे मूल । आपणीच गुरो बोलिला बोल । टाकृनि जातां तळमळ सुटेल । विदित हें सकळ आपणा ।। ६४ ।। आम्ही येतां आपणांसवें । नित्यवत् सेवेस होय बरवें । येथें वियोगदुःख न सोसवे । श्रीगुरुदेवें रक्षावें ।। ६५ ।। श्रीधरे उद्वव थाडिला गोकुळा । गोपगोपींचा येऊनि कळवळा । अद्वैत ज्ञान सांग जा सकळां । दुःखावेगळा व्रज करी ।। ६६ ।। बडवे बहु वर्णिता निर्गुण । गोपी म्हणती कां कोरडे भाषण । सावळा नंदात्मज नारायण । डोळे भरून दाखवी ।। ६७ ।। गुंडूनि ठेवा जी वेदांत । आम्हांस दाखवा रमाकांत । दिसतां प्रत्यक्ष तो होऊं शांत । येरवी प्राणांत या बोले ।। ६८ ।। गाई चारितां वाजवी मुरली । तत्यदीं आमुची वृत्ती मुरली । भेटीची आशा आतां मुरली । गोपींच सरली पुण्याई ।। ६९ ।। एका प्रत्यक्ष दर्शनाविरहित । होऊं न इच्छिती जीवत्रक्त । तैसेचि आम्ही सगुणानुरक्त । न्यांवे भक्त आपणांसवे ।। ७० ।। यावरी कोठे वसतिस्थान । तें तरी आम्हां करावे कथन । अवघड कायसे नेतां स्वजन । आम्हा गमन अगम्य वा ।। ७१ ।। दळवीलाडास प्रयागाहून । संगे घेऊनि सेविलें रान । आतांच कायसे संकट गहन । एकमेव गमन आवडे ।। ७२ ।। स्वामी म्हणती ऐका सारे । आम्हा वस्तीस विश्व न पुरे । तुमचे मनोरथ तथापि पुरे । करणें बरे यावरी ।। ७३ ।। सर्वेद्रियाच्या स्वैरवृत्ती । निश्चय बळकट घेऊनि हातीं । अन्यजनांची अत्यंत विभूती । जें कां सालिती अभ्यासें ।। ७४ ।। तयाचे हदयमंदिरीं निवास । करूनि राहू धरा विश्वासं । देहांतावथि दर्शन तयास । रजनी दिवस अखंड ।। ७५ ।। धनार्जन भोजन शयानादि सारे । चालवी परी देवा न विसरे । वाहू लागतां सुखदुःख वारे । निवांत स्मरे आम्हां जो ।। ७६ ।। अन्यायाची तिरस्कृति । अन्नदानाची आवड चित्तीं । साहया धावे पाहूनि दीनार्ति । आमुची वस्ती तन्मनीं । ४७७ ।। सवाचरणास न सोडी कदा । उद्‌भवलीया अनंत आपदा । परस्त्री मानी जैसी जन्यदा । तश्चित सदा वैकुंठ मम ।। ७८ ।। परांही निंदितां करीना पर्वा । विसरेना कदा समता भावा । मित मधुर सत्य आवडे जीवा । कृष्णास विसांवा तन्मनीं ।। ७९ ।। सदैव निमय आपुलेछंदी । एकांत मौन भजनांनंदी । स्तुती करीना न कुणा निंदी । हदयी बांधी कृष्णास तो ।। ८० ।। आपुली ऐकुनी परकृत निंदा । निर्विकार स्थिती न त्यजी कदा । शांति पत्नीसह भोगी आनंदा । तन्मय सर्वदा वैराग्यमठीं ।।८१।। नेणें तहाण नेणें भूकही । हेतुवीण जो विचरे मही । देहविस्मृती असोनि देही । पडे संदेही न कदापि ।। ८२ ।। हृदया तयाचें आमुचा मठ । किंवा कृष्णाचे तें वैकुंठ । वस्तिस्थान कळले कीं नीट । सोडा फुकट दुराग्रह ।। ८३ ।। रंगले कृष्णप्रेमातिरेकें । आम्ही न जाऊं हे त्या निके । आमुचे कथिले मानूनि सेवके । रहावे सुखे स्वच्छंदी ।। ८४ ।। मनांत उठती जे संकल्प । ते ते जाणावे मद्रुप । वाईटांचे बरें होय आपाप । मिळेल दुष्प्राप सहजचि ।। ८५ ।। व्यासदिकां सांगती गोठी । आजवर एक वैराग्यमठी । पुढें निजबोध मठिका गोमटी । आम्हांसाठीं करावी ।। ८६ ।। रामनामाची अखंड गर्जना । आठही प्रहर चालवा वीणा । सोडू नका भजनकीर्तना । समाधान पावाल ।। ८७ ।। जमवा बालगोपाल मंडळी । अन्नपूर्णा राहील ते स्थळी । होय विघ्नांची सहज होळी । चिंता जवळी येईना ।। ८८ ।। नामोच्चार लीला श्रवण । भगवंताचें गुणगणगान । साधारे साधा उत्तम साधन । कृष्णास मौन यावरी ।। ८९ ।। श्रवणातिरेक झाला तरी । पालटें हळूहळू दुराचारी । भगवल्लिलाचरित माधुरी । श्रोत्यांचे वारी नास्तिक्य ।। ९० ।। उपजू लागला श्रवणीं विश्वास । ऐकिलें सांगू लागे इतरांस । कीर्तन सहज घडले तयांस । रुचला संतास मार्ग जो । १९१ ।। कीर्तनामाजी यावया गोडी । गुरुस्मरणाची लागे जोडी । चित्तचंचलता थोडी थोडी । स्मरणचि मोडी गुरूचें ।।९२।। मन लागेना दीर्घ काळ । तरीं होऊं नका उतावीळ । नेत्र झांकुनि उघडी तो वेळ । आरंभ निर्मळ इतुकाचि ।। ९३ ।। अल्प स्वल्प न सोडितां केलें । समाधान मग वाटूं लागलें । सर्व व्यापकता तत्त्व बाणले । स्मरणे मन झालें प्रसन्न ।। ९४ ।। कळोनि आली सर्वज्ञता । गुरुरायाची शक्तिमत्ता । स्मरण वाढवी प्रसन्नता । दास्य सर्वथा न सोडी ।। ९५ ।। अर्चन वंदन पादसेवन । सान्निध्य दावी आत्मनिवेदन । कथिलें तुम्हा सारसाधन । सोडा स्वधर्म न कठीण तरी ।। ९६ ।। एकमेकांची सोडा न संगती । सत्संग हरीलाभ साधन जगतीं । एकांत होय गुरुकथा स्मृति । आपले असती गुरुबंधू तरी ।।९७।। कठीण फार मोहाचा फासा । साहयभूत तो अभिमान राक्षसा । आशादि स्मरण निर्दाळी सहसा । सत्सहवासा न सोडावे ।। ९८ ।। गंगावेशीत मिळेल जागा । राजा देईल अवघे जा गा । नामघोषास अवघे जागा । देवत्व अंगा येईल ।। ९९ ।। सांगितलें मनीं होतें सारे । यावरी देह व्याप्त ज्वरें । पडले शय्ये तो तोल न सांवरे । करी घाबरे तो खोकला ।। १०० ।। व्याकुलता दावी गुरुवदन । वैद्य बोलवा म्हणती शिष्यजन । वेगळे कांही जगाहून । समर्थ असून न करी गुरु ।। १०१ ।। आला वैद्य सदाशिव घाटे । गुरुपद सेवी जो सदा निष्टें । अभिमान किंचित मनी वाटे । व्याधी वाटे लावीन मी ।। १०२ ।। नाडी पाहतां श्रीगुरुवर । म्हणती यावें जी भिषग्वर । मनींचा सोडूनियां विकार । निर्व्याज अंतर राखावे ।। १०३ ।। रोगाचें निदान सांगा आधी । देणार गोळी अथवा पुडी । नजर यमही न करी वांकडी । महती केवढी तुमची हो ।।१०४ ।। आले मथमिश्रित वा मात्रा । चुकवील काय विधिलेखपत्रा । तुटू देईना आयुष्यसूत्रा । ऐशिया तंत्रा साधावे ।।१०५।। आंग्लवैद्यक विशारद । अन्यही आले वैद्यवृंद । कळेना कवणा निदान विशद । महिमा अगाध गुरूचा ।।१०६ ।। छातीस कोणी लावितां नळी । श्रीगुरु म्हणती अहारे बळी । मेळविशी कीं यमराज घई । आमुचे टाळी मरण तरी ।। १०७ ।। दंडास करणार कीं टोचणीं । यमाची चुकवाया जाचणी । आम्हीं घेऊं न औषथ पाणी । वृथा पाहणी कासया ।।१०८ ।। कोणी विनविती औषध ध्याया । म्हणती पहा निरोगी काया । जर ही ते क्षणीं जातसे विलया । बसती उठूनिया पर्यकीं ।। १०९ ।। एकदा रात्रीं सुटली नाडी । म्हणती आयुष्य घडी दो घडी । आज काळाची पडणार उडी । करणें कुडी आशा पुढें ।।१ १० ।। स्वामी पुनश्च बैसले मंचकीं । म्हणती न पडूं काळाचे बुद्धी । पंचभूतात्मक देहादिकां । न वावरूच की यावरी ।। १११ ।। नित्य ते नित्य अबाधित । दृश्य पावे विलयास निश्चित । मेला ही भाषा अनुचित । अकारण दुःखित होऊं नका ।। ११२ ।। श्रावण वद्य दशमीदिनीं । प्रहरद्वयावरी सरली रजनी । देहविसर्जन केला स्वामींनीं । लोपला दिनमणी ज्ञानाचा ।। ११३ ।। लोपला म्हणतां समूळ खोटे । निष्टावंतास सशरीर भेटे । यावरी सर्वांस दुःख वाटे । वियोगें फाटे अंतरंग ।।११४।। पुढील यावरी यथाविधी । शरीरावरी करितां समाधी । लेखणी न चले नाहीं समाधी । शरीरशुद्धी विसरली ।। ११५ ।। भद्राचलवासी कृपाप्रसादें । श्रीगुरु सेवक इच्छाच्छंदे । वेडे वाकुडे वाचा वेद । सज्जनवृंदे कीजे क्षमा ।। ११६ ।। इति श्रीकृष्णलीलामृत । तृतीयाध्याय उत्तर चरित । भाविक पठण करोत भक्त । तृतीयाध्याय गोड हा ।।११७।। श्रीकृष्णार्पणमस्तु । 
अध्याय ३ रा समाप्त
