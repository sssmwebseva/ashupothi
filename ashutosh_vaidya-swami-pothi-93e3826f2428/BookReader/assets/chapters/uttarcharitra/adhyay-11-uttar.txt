
अध्याय ११ वा
 ।।  श्रीगणेशाय नम: । श्रीगुरुभ्यो नम:  ।। पवित्रांचे जे कां पवित्र । मंगलाचें मंगल सर्वत्र । सकल विद्यांचे आद्य क्षेत्र । गुरु जगमित्र नमू तो  ।।  १  ।।  अन्य युगांतरीं अज पद्‌मनाभ । जन्मूनि नाशी संकटे अशुभ । कलियुगीं बौद्ध रमावल्लभ । जाहला दुर्लभ सर्वत्र  ।।  २  ।।  अनसूयात्मज दत्त अवधूत । अवतरे कलींत मुख्य दैवत । निष्कंटक कर्म विघ्नरहित । करूनि भक्त रक्षीतसे  ।।  ३  ।।  चातुर्यवान् शुचि पूर्ण विवेकी । मितभाषी शांत निर्मल लोकीं । गुरुभक्ती पावे तोच एक कीं । ह्रुत्तापहारकी यत्नीला  ।।  ४  ।।  लोकी सांगितली लक्षणें । आचरून दावी पूर्णपणें । येरवीं गुरुदेवा काय उणे । परी हें करणें शिक्षेस्तव  ।।  ५  ।।  गुकार म्हणजे निबिडतम । रुकार निःशेष नाशी भवभ्रम । अखिल भ्रांतिहर श्रीगुरुनाम । पावन परम गुरुपद  ।।  ६  ।।  ऐशा लक्षणीं परिपूर्ण । मंडित आधिव्याधिहर गुरु भगवंत । अप्रबुद्ध अनेक विकारदंडित । तिही अखंडित म्हणे तया  ।।  ७  ।।  चरित्र लिहावे त्याची वासना । परी नावडे कित्येक दुर्जना । मत्सरें किमया दाविली नयना । कारणाविना कार्य घडे  ।।  ८  ।।  अहारे विधातिया बरवें केलें । दुर्जन निर्मूनि काय लाभले । असल्यामुळें सत्य शोभले । हेंही भले तव कार्य  ।।  ९  ।।  दुर्जन सत्पुरुषाची कसोटी । निंदाघर्षण कलंक निवटी । सापेक्ष सकळ निर्मी परमेष्टीं । महत्त्व शेवटीं तेणें कळे  ।।  १०  ।।  विधीनें केलें तैसेंचि घडे । आपण बघू नये इकडे तिकडे । कोणास कैसी चेष्टा आवडे । आपुले न नडे त्याविना  ।।  ११  ।।  उगीच खालीं घालूनि मान । आमुच्या वचना देऊनि मान । खेद संतोष मनीं न मान । चरितासमान लाभ मिळे  ।।  १२  ।।  आम्ही पूर्वीच लिहिलें सारे । ऐकतां पढतां जन उद्वरे । शंका भय कां मनीं भरे । निमित्त बरें व्हावे त्वां  ।।  १३  ।।  कर्णी सांगू कीं वारंवार । मिळेल इष्ट कथा विस्तार । दीर्घ एकांताचा विचार । दावी परतीर निर्विघ्न  ।। १४ ।।  योगक्षेमाची आमरणांता । अन्नब्रम्ह करील चिंता । आयुष्य शेष समर्थ नियंता । निजपूर्वकृतासमान  ।।  १५  ।।  प्राणिया हुडकीत ये आहार । पहावा शांतपणे चमत्कार । वस्त्राचा न अन्य विचार । धरावा धीर अबाधित  ।।  १६  ।।  उपरी निर्दिष्ट कुंभारकुमर । भजन करणारा एक किंकर । देखतां व्यासाचा शुद्धाचार । म्हणे कृपाकर ठेवा शिरीं  ।।  १७  ।।  नियमित बघतां तुमची चाल । वाटतें माझे गुरू व्हाल । संसारीचें चुकवूनि हाल । दावाल स्वामी श्रीकृष्ण  ।।  १८  ।।  लग्नाची पायीं पडली बेडी । चुकों नये ते चुकली घडी । भाकर मिळविणे बहु वा थोडी । कर्म न सोडी मजला हे  ।।  १९  ।।  नाहींत अझुनि मुलेबाळे । पसरलें नाहीं संसारजाळें । उद्या भ्रांतीने फिरतील डोळे । श्रीगुरू मिळे कैसा मग  ।।  २०  ।।  असेल पूर्वार्जिताची जोड । म्हणून संगती तुमची गोड । करू नका मनाचा हिरमोड । पुरवा कोडें एवढे  ।।  २१  ।।  संसार सुखदुःखाचा आघात । वेडे होऊन जाईल चित्त । तारक आतांचि तुमची संगत । मस्तकीं हात ठेवावा  ।।  २२  ।।   श्रीगुरू एक कृष्णसरस्वती । अनसूयात्मज दत्त त्रैमूर्ति । आम्हास कैशी एवढी महती । तुमच्या चित्तीं हेंचि कीं  ।।  २३  ।।  स्वामी होते कीं येचि स्थळी । परी रमलों नाही पदकमळीं । पूर्वार्जितबळे उणा मुळीं । मेळविले धुळी दिवस ते  ।।  २४  ।।  दैवे तुम्हासी केलें जागृत । घडली श्रीगुरुदेवाची संगत । उद्या आलें बहुजन्मसुकृत । साधिले स्वहित अल्प बहु  ।।  २५  ।।  बोलिले असतील तुम्हांसवे । सेवाही घडली जीवेंभावे । वर्म दाविलें असेल आवघें । दुष्कर्म आडवे आतां नये  ।।  २६  ।।  त्यांचे शिष्य तुम्ही तयासमान । मम गुरु होता का अनमान । दावा मार्ग तरी अज्ञान । करावे पावन बाळका  ।।  २७  ।।  ऐसें बोलतां तो कुंभार । व्यासास वाटला बहु चमत्कार । आजचि कासया द्यावा नकार । थोडे दिन अंतर पहावे  ।।  २८  ।।  शेवटीं कृष्णदेवचि गुरूवर । मी तरी अनधिकारी पामर । आतांचि कासया बोलावा विचार । धरावा धीर अल्पसा  ।।  २९  ।।  म्हणे तेव्हां कुंभारसुता । होऊंद्या गुरुशासन पूर्तता । तुवांही सहाय्य करावे आतां । चाल भूनाथा भेटावया  ।।  ३०  ।।  म्हणतसे जोडून हात येर । मीही जातीचा असे कुंभार । मठी बांधाया शक्त्यनुसार । साह्य थोडे फार करीन  ।।  ३१  ।।  आधी मिळो द्या तरी जागा । पुढील विचार कासया उगा । राजभेटीचा काळ सांगा । झिजवी अंगा गुरुसाठीं  ।।  २२  ।।  व्यासें पाचारिता गुरुबंधु अवघे । चार घरांतील जमले चौघे । विचार एक मनीं न रिघे । कुतर्कयोगे धीर पळे  ।।  २३  ।।  राजदर्शन प्रथम दुर्लभ । मग दूर राहिला लाभालाभ । विचार दुसरा काढा सुलभ । कार्या आरंभ होय जेणे  ।। ३४ ।।  जागा मिळेल खर्चिता पैसा । धनवान गुरुशिष्य काढा ऐसा । राव कासया निश्चिंत असा । कार्यास दिशा लागेल  ।।  २६  ।।  व्यास बोले बा चौघे चार । ऐसे बोलतां अधीर अंतर । आधींच चंचल मन अनिवार । काय मी करणार एकटा  ।।  ३६  ।।  श्रीगुरुवचनी विश्वास अचल । एकला तोचि कार्य करील । कुंभार म्हणे ते सेवक । कासया हतबल संगतीं  ।।  ३७  ।।  संगे घेऊनि श्रीगुरुराया । त्वरित भेटणें करवीर राजया । आतां न करणें कालापव्यया । म्या काय वायां वदावें  ।।  ३८  ।।  व्यासास मानवलें तें भाषण । संगे घेतलें दोन चारजण । प्रासादासमीप रक्षकगण । पोंचले जाऊन तेथवरी  ।।  ३९  ।।  विचारितां कळला समाचार । प्रासादांतरीं असे भूवर । कवणास दर्शन नोहे सत्वर । श्रीगुरुकिंकर मान्य परी  ।।  ४०  ।।  येथें खऱ्याचा नाहीं शिरकांव । युक्तीबुद्धीस मिळतसे वाव । जाणता कीं कोणी सरदार मान । भेटवील राव तुम्हां तो  ।।  ४१  ।।  कोण विचारी कुशील सुशील । येथें मुख्य पाहिजे वशीला । व्यास मनीं म्हणे ही गुरुलीला । आलों या स्थळा तदाज्ञे  ।। ४२ ।।  करील तोचि आपुले काज । आमुचा आधार तत्पदरज । होवो न होवो दुःख कां मज । कुंभारात्मज म्हणे तदा  ।।  ४३  ।।  बैसूनि पाहूं भवितव्यता । करणार करील आमुची चिंता । यदाज्ञा मानूनि आलों तत्वतां । तो काय आतां दूर असे  ।।  ४४  ।।  तंव एक म्हणे रखवालदार । तुम्ही तेव दिसतां भले नर । आम्ही तव हुकुमाचे ताबेदार । रायाचे द्वार रक्षक  ।।  ४५  ।।  तुम्हांस करू नये प्रतिबंध । जाणूनि आम्ही होतसो अंध । गुरु किंकर तुम्ही सत्यसंघ । क्षमा अपराध करावा  ।।  ४६  ।।  सोडावे तुम्हा वाटे सत्वर । परी कर्म हें नव्हे सुकर । पोटाचे पाईक नृप नौकर । आला तत्पर क्षणाक्षणा  ।।  ४७  ।।  राव तव एकशताधिकारी । एकाहुनी एक असती लहरी । ऐकावे आम्ही कवणाचे तरी । सत्ताधारी अवघेचि  ।। ४८ ।। नकळे आम्हां रात्रंदिवस । हांजी हांजीत आयुष्यनाश । आठही प्रहर असतो परवश । स्वैच्छें कंठपाश पतकरिला  ।।  ४९  ।।  कण सुख मण दुःख संसार मामला । गतजन्म कर्मगता ही सफला । ज्याची त्यासचि कळा अवकळा । दोष इतराला न देऊं  ।।  ५०  ।।  दुजिया व्यर्थ कां द्यावा दोष । निजकर्माचा सारा हा रोष । कदापि नोहे दुःख संतोष । सुखाचा सोस कासया  ।।  ५१  ।।  गतजन्म कर्म खचित अधम । म्हणूनि विधाता झाला वाम । पेरिला धत्तूर मागों गोधूम । इच्छा हे विषम दिसूनि ये  ।।  ५२  ।।  आमुचे अस्तित्व जैसा दगड । किंवा मार्गावरील झाड । परवशता हे लोकीं द्वाड । करीत बिघाड जन्माचा  ।।  ५३  ।।  व्यास म्हणे बा वदलास खरें । फळ स्वकर्मासम वाईट बरें । आमुचे म्हणसी तरी कांही न सरे । प्रेरितां गुरुवरें पातलों  ।। ५४ ।।  येथेंचि बसूनि पाहूं थोडे । रायाचें दर्शन घडे कीं न घडे । आमुचे कार्य कदा न बिघडे । समत्व रोकडे दृढ धरितां  ।।  ५५  ।।  नित्य आम्हां हे गुरुमाउली । आजपर्यंत पढवूनि गेली । दया कल्पद्रुमाची साउली । आम्हां लाभली जन्मभरी  ।।  ५६  ।।  आजपर्यंत असतां प्रत्यक्ष । तारिले किती सहस्त्र लक्ष । पुढें निजपदीं लागाया लक्ष । नामध्यानदक्ष रहा म्हणे  ।। ५७ ।।  आम्ही याचने दिधले प्राधान्य । तदाज्ञा करूनि शिरसा मान्य । तरावे सकळ जन सामान्य । विचार न अन्य कर्मी या  ।।  ५८  ।।  राजभेटीचा उपद् व्याप । अव्यापारेषु व्यापाररूप । येरवीं कासया याचना पाप । गुरु मायबाप असतां शिरीं  ।।  ५९  ।।  भिक्षा मागतां प्रिय अप्रिय । कठोर मृदु व सुखदुःखमय । सोसावे लागे आला तो समय । विचार खाय मनाप्रति  ।।  ६०  ।।  द्वारपाळ म्हणे जग हें तुच्छ । मानिलें तुम्ही दिसता निरिच्छ । घालूनि बळकट निश्चय कच्छ । मन सदा स्वच्छ सुविचारें  ।।  ६१  ।।   तुमचें कार्य करणार भगवंत । अल्प काळ बसा येथें शांत । संगती तुमची अज्ञान अत्यंत । पळवील क्षणांत वाटतें  ।।  ६२  ।।  मत्सम मानवा व्हाल दुर्मिळ । कवण पुण्याचे नेणो हें फळ । लाभला सत्संग अल्पकाळ । पावला दयाळ देव तो  ।।  ६३  ।।  गेलों कदां न देवालया । फावले कथी न देव पूजाया । नामस्मरण नये वदना या । पातकी काया आमुची  ।।  ६४  ।।  चालूनि आला ऐशियापाशीं । मायबाप तुम्ही सौख्यराशी । तुमची संगत पातके नाशी । बोला आम्हांसी थोडे बहु  ।।  ६५  ।। मनीं विचार करितसे व्यास । योग्यता तैसें बोलावे यास । घडावे कथिले तें अनायास । येईल मानस संचितापरी  ।।  ६६  ।।  राजनौकरासवें भाषण । व्यवहार भक्ति नरजन्मकारण । बोथीत असतां रावचि आपण । तेथें आगमन करीतसे  ।।  ६७  ।।  सुशकुन व्यासें मनीं मानीला । अवचित योगायोग इच्छिला । घडूनि येतां हर्ष वाटला । समर्थलीला ही म्हणे  ।। ६८ ।।  करावे लागलें नच आर्जव । पुसावा लागला नाहीं उपाव । सोडीला नाहीं बैसला ठाव । श्रीकृष्णदेव पावला । १६९  ।।  सवें असती कांही सरदार । सहज गतीनें चाले भूवर । गप्पागोष्टींत रमले अंतर । मन निर्विकार होतें तै  ।।  ७०  ।।  असावा लागे काल अनुकूल । तरीच आपुले कार्य सफल । यदृच्छें घडूनि आलें सकळ । ना न भूपाल म्हणेल  ।।  ७१  ।।  गेलें लक्ष गुरुभक्ताकडे । पुसे तुम्ही कां आलांत इकडे । कासया प्रसंग काय साकडे । बोलां उघडे मनीचे  ।।  ७२  ।।  विचार उद्‌भवला गुरुभक्त मनीं । कार्यसिद्धी तरी खचित मानी । कुंभार हळूच सुचवी कानीं । करावी मागणी व्यासजी  ।। १७३  ।।  व्यासें प्रसाद लाडू काढूनि । अर्ध भूप करीं दे फोडूनि । अर्ध घातला आपुले वदनीं । राव पाहूनि हांसतसे  ।।  ७४  ।।  म्हणे केलेंस कां विपरीत । आमुचा भाग भक्षिसी येथ । येरू बोलिला करणें उचित । कारण यथार्थ सांगेन  ।।  ७५  ।।  आपणा सम जे थोर पुरुष । त्यांचा अनंत जन करिता द्वेष । येनकेन प्रकारेण निःशेष । देऊनि विष इच्छिती करूं  ।।  ७६  ।।  किंवा साध्य तो दुसरा उपाय । प्राणहरणासी करिता निर्दय । कुटिल हे नीति पुरातन होय । थोर जना भय चोहींकडे  ।।  ७७  ।।  विषमिश्रित भीमा देऊनि अन्न । करूं इच्छी घात दुर्योधन । परी त्याचा त्राता भगवान । रुक्मिणीरमण परमात्मा  ।।  ७८  ।।  राव म्हणे बहु दिसशी कुशल । कां आलास तें आतां बोल । कार्य तंव होणार नाहीं विफल । शक्य असेल आम्हां तरी  ।। ७ ९  ।।  व्यास म्हणे तुम्हां सारे शक्य । प्रभूचे येथ सत्ताधिक्य । शिरसावंद्य भवदाज्ञावाक्य । बोलणे अधिक कासया  ।।  ८०  ।।  कुंभारस्वामी तुमचिये नगरीं । श्रीकृष्णसरस्वती नामधारी । दत्तावतार वास्तव्य करी । गणिकेचे घरीं प्रसिद्ध  ।।  ८१  ।।  ताराबाई कुंभारगल्लींत । क्रमिला तेथेंचि काळ समस्त । नुकतेचि जाहले समाधिस्थ । ठावा वृत्तांत आपणा तो  ।। ८२ ।।  कदाचित् आपण येऊनि दर्शना । केलीसे व्यक्त पूज्य भावना । कराया आलों म्हणूनि याचना । वरी प्रेरणा श्रीगुरूची  ।। ८ ३  ।।  गंगावेशींत आहे खंदक । समीप शिवदेवालय एक । मठ तेथ बांधू सार्वजनीक भक्त । नागरिक हितार्थ  ।।  ८४  ।।  पूजा भजन कीर्तन पुराण । येती भाविक कराया श्रवण । तुकारामादि संत सज्जन । गेले सांगून तैं करूं  ।।  ८५ ।।  ताराबाईचें नांदतें घर । स्वातंत्र्या तेथें येते अंतर । आजवर प्रत्यक्ष होते गुरुवर । तैचा प्रकार वेगळा  ।।  ८६  ।।  आतां वाटतो तेथें संकोच । मिळूनि जातां नर चार पांच । भजन योग्य स्थल नव्हे साच । विचार हाच येतो मनीं  ।।  ८७  ।।  बाईचे असतीं पुंत्रपौत्र । राहणें तेथ त्यांचे सकलत्र । मठास नोव्हे योग्य तें क्षेत्र । भजनादि सुसूत्र नव्हेचि  ।।  ८८  ।।  याचना कराया आलों यास्तव । मठ एक बांधावा नव । कलींत भजनें नासे भवदव । नलगे वैभव संपदा  ।।  ८९  ।।  ज्ञानेश्वर नामा तुकाराम । रामदासादि भक्तोत्तम । यांही गाऊनि भगवन्नाम । वैकुंठधामा गांठिलें  ।।  ९०  ।।  कंठ शोषरवें हाचि उपदेश । संतजन करिती अहर्निश । दुर्लभ नृदेह पावेल नाश । मिळवा सद्यश भजनेंचि  ।।  ९१  ।।  आम्ही अखंड चालवू वीणा । पूजा कीर्तन भजनगर्जना । करूं गुरुपादुका संस्थापना । इतुकी वासना पुरवावी  ।। ९ २  ।।  राये वच तें ऐकतां कानीं । स्वार्थ तिळमात्र गमला न मनीं । म्हणे स्थळाची करूं पाहणी । तुमची मागणी मान्य करूं  ।। ९ ३  ।।  आतां परतूनिया स्वस्थाना । कार्य होईल अन्यथा न म्हणा । मठ बांधाया करूं योजना । दीर्घ काळ ना लागले  ।।  ९४  ।।  व्यास म्हणतसे थोराची रीती । कार्यबाहुल्य पाडील विस्मृती । धिटाई करूनि केली विनंती । क्षमा मजप्रति करावी  ।। ९ ५  ।।  नाही नाहीं पडणार विसर । प्रथम हेंचि मग कार्यांतर । उदईक येऊ म्हणे भूवर । जा जा चतुर ब्राम्हणा  ।।  ९६  ।।  व्यासें पाहूनि रागरंग । आता जाणें येधून चांग । भूपाचा न करूं मनोभंग । धरावा मार्ग मनीं म्हणे  ।।  ९७  ।।  कुंभार म्हणे श्रीकृष्णसेवका । राव कोणासी न बोले इतुका । कार्य जाहले सोडा शंका । आतां पैका लागेल कीं  ।।  ९८  ।।  ऐकृनि हास्य करी व्यास । मार्गे तो पुढें आहे खास । आतां करील काय उदास । विचार आम्हांस कासया  ।। ९९ ।।  जेणे रायास पाडिली भूल । स्वयं दर्शन दे पहा हें नवल । तो काय आता झाला निर्बल । पुढचे करील स्वयेंचि  ।।  १००  ।।  एक दिसाचें लहान अर्भक । जननी टाकून गेली इहलोक । तत् प्रतिपाळ जगन्नायक । होऊनि रक्षक स्वये करी  ।।  १०१  ।।  रक्षण झाले मातेचें उदरीं । तेथ का होती भात भाकरी । सांभाळ करीतसे परोपरी । विश्वंभर हरी सर्वज्ञ  ।।  १०२  ।।  पदरीं पडों द्या स्थळ एकदां । पुढती होणार नाहीं आपदा । आमुची मनुष्यबळ संपदा । गुरुशिष्यवृंदां बोलावू  ।।  १०३  ।।  घतसाह्य समर्थ त्यांत नाहीं । राबतील परी अंगे सर्वही । आवश्यक वस्तु मिळतील कांही । कौतुक पाही उगाचि  ।।  १०४  ।।  बांधिले आहेचि तुम्ही उटज । पादुका स्थापन होईल सहज । वाढवील पुढें श्रीगुरुराज । धैर्ये काज साधावे  ।।  १०५  ।।  बोलणे ऐसें चालिले वरी । गुरुवचन कांही स्मरलें परी । व्यास तयाची जुळणी करी । मोद अंतरी वाटला  ।।  १ .६  ।।  पंढरीनाथ रुक्मिणीवरा । हृणमोचना आईच्या घरां । येणे घडलें करवीर नगरा । कार्यार्थ अपुरा असे तो  ।। १०७ ।।  निजबोध मठिका प्रेमसागर । उपकारास्तव तेथें विहार । ग्राहक निश्चयें निष्ठावंत नर । येतां उद्धार तयांचा  ।। १ .८  ।।  भागीरथी कवणा न पाचारी । स्नानार्थ येत नर वा नारी । पापपुण्याचा विचार न करी । परोपकारीं निमग्न  ।। १ ०९  ।।  त्या कारणी हें द्विजाचें पोर । सोडूनि बसलें गृहधनदार । प्रेमासाठी विकलें शरीर । निमित्तमात्र होय तो  ।।  ११०  ।।  द्वारका सोडूनि डाकुरा आला । रणछोड सद्भावाचा चुकेला । लौकीकार्थ ही दाविली लीला । समान भरला दोहींकडे  ।।  १११  ।।  वैराग्यमठीं निजबोथ मठिका । जना वाटल्या वेगळ्या शाखा । अनंतरूपी जगन्नायका । एकदेशी कां म्हणावे  ।। १ १२  ।।  व्यासा आठवली श्रीगुरुगिरी । अर्थ तैं कळला नव्हता पुरा । करावे लागे जगदुद्धारा । धरणें शरीरा यास्तव  ।। १ १३  ।।  शरीर जावो गेलें तरी । खंती तयाची कोण करी । आम्ही राहिलों परोपकारी । सत्य वैखरी स्वामींची  ।।  ११४.  ।।  यापरी व्यास विचार स्वगत । करिता जाहला आनंद भरित । कुंभार पुसे काय मनात । प्रसन्न चित्त कां जाहला । 1११५  ।।  पदरीं पडेल स्थळ तैं खरें । संतोष नलगे फोल विचारे । थोरांची बुद्धी क्षणांत फिरे । शिकविती दुसरे अन्यथा  ।। ११६ ।।  पुरी अश्रद्धा अविश्वास । स्वार्थपरायण नास्तिक मानस । ऐशा धूर्तांचा नित्य सहवास । आड दानास येतो कीं  ।। ११७  ।।  सिद्ध सर्वदा अन्याय काजा । देव कासया दगलबाजा । त्याहीं व्यापिला जरी राजा । विचार दुजा पालटे मग  ।।  ११८  ।।  नाहीं तैसा अमुचा राव । कथिलें तुम्हा देईल सर्व । यावरी प्रेरक श्रीगुरुदेव । नलगे नांव नकाराचें  ।।  ११९  ।।  जेथे धर्म तेथेच जय । प्रभावशाली सत्य आस्तेय । पवित्र मन वच पवित्र काय । हदय दुखवीना परांचें  ।। १ २०  ।।  येणार नाही तया अपयश । होणार नाहीं कार्य नाश । आहे यांत कांही सत्यांश । सांगा दासास मजला तें  ।।  १२१  ।।  व्यास म्हणे बा ऐके विचार । जें कां सांगूनि गेलें थोर । कलिकाळ आतां पातला घोर । यास्तव उशीर लागे त्या  ।।  १२२  ।।  देवही पाहूं लागले कसोटी । मती दृढ वरकरणी वा खोटी । कलीची करामत पहा मोठी । स्थैर्य न पोटीं क्षणभरी  ।।  १२३  ।।  स्वधर्माचार नरजन्मकारण । क्षणभरी वाटे साधू संपूर्ण । मागती सत्वर पालटें मन । दगदग कवण करी हे  ।। १ २४  ।।  अखिले प्रियामाजी प्रधान । हिताहित साधूनि देणार मन । बुद्धीस करी सामर्ध्यहीन । योद्धा बलवान एकचि  ।। १ २५  ।।  ऐशा अनेक वाटा चालतां । परस्पर बोलताती कथा । मठी बांधावी विलंब रहिता । आवड चित्ता एकचि  ।। १ २६  ।।  पुढें येऊनि पोंचले स्वस्थळा । म्हणती उदईक भेटू नृपाळा । कार्य हें होणार वाटे सकळा । श्रीगुरुलीला अगम्य  ।।  १२७  ।।  पुढिले अध्यायी निजबोध मठिका । निर्माण होईल भक्त हो ऐका । यत्नसाध्य फळ मिळेल सेवका । गुरुराजसखा सर्व करी  ।।  १२८  ।।  इति श्रीकृष्णलीलामृत । अध्याय अकरावा उत्तरचरित । कर्ता श्रीकृष्ण भद्रगिरिनाथ । पठण करोत ऐकोत जन  ।।  १२९  ।।  
 ।। श्रीकृष्णार्पणमस्तु ।। 