।।ॐ।।
श्रीकृष्ण विजय प्रारंभ 
अध्याय १ ला 
श्री गणेशाय नमः । श्रीगुरुभ्यो नमः । श्रीकुलस्वमिने नमः ।
ॐ नमोजी गजवदना । लंबोदरा बहुसुखसदना । वक्रतुंडा एकरदना । भाललोचना विघ्नेशा ।।१।। विघ्ननाशा गिरिजातनया मूषकवाहना गणराया । शंकरात्मजा गुणालया । मोरया कृपासागरा ।।२।। नमो पाशांकुशधारी । नमो भक्तकाजकैवारी । नमो चित्तविहारकारी । सिंदूरदैत्यमर्दना ।।३।। कर्पुरगौरमनविश्रामा । विद्यानिधे मंगलधामा । वर्णावया श्रीगुरुमहिमा । बुद्धि दे‍ई दातारा ॥४॥ अखिल सौख्यैकनिलया । स्मरतां दोष जाती विलया । अवचित् होतां तुझी दया । श्रीकृष्णविजया वर्णीन ॥५॥ हंसवाहिनी ब्रह्मनन्दिनी । चतुर्दश विद्यांची स्वामिनी । आता नमूं शारदाजननी । मम जिव्हाग्रीं बैसावया ॥६॥ धांकुले बालक नेणे बोली । मातापितरीं संबोधली । बोबडी परी त्यांही ऐकली । परमकौतुके - करुनि ॥७॥ तैसा मी नेणे शब्दव्युत्पत्ती । नेणे व्याकरण काव्यरीती । मजकरवीं ग्रंथोत्पत्ती । कैसी होईल कळेना ॥८॥ परी तूं होता कृपावंत । सहज सिद्धीस पावेल ग्रंथ । सफल सर्व मनोरथ । तुझिया वरप्रसादें ॥९॥ आता नमूं श्रीशंकरा । करुणाकरा कर्पूरगौरा । शंखचक्रडमरुधरा । रजनीचरवरप्रदा ॥१०॥ भुजगविहारा विश्वंभरा । पतितपावना जगदोद्धारा । गिरिजाधवा भालचंद्रा । सकलकार्यार्थसिद्धिदा ॥११॥ मणिमल्ल दैत्य माजले । तिहीं बहु तपस्वी गांजिले । तैं त्वा उग्ररुप धारण केले । मल्हारीमार्तंड म्हणती तुज ॥१२॥ तूं आमचे कुलदैवत । तुज वंदितो म्हाळसेसहित । मंगसोळीवासी खंडेमंडीत । गुरुकथामृत वदवी हे ॥१३॥ हरिद्राचूर्णाचे उधळण । भक्त करिती आनंदघन । तो सोहळा पाहता मन । होय तल्लीन प्रेमभरे ॥१४॥ ऐसा महाराज म्हाळसाकांत । लीलाचि वदवील कथा समस्त । माझे करुनिया निमित्त । सर्वव्यापक होय तो ॥१५॥ आतां कोल्हासुरमर्दिनी । आदिमाया कुलस्वमिनी । ते श्रीकरविरनिवासिनी । अंबाभवानी वंदिली ॥१६॥ पतीवरी दावूनि रोष । सोडूनि दिला गिरिशेष । दैत्यकुल करावया निःशेष । करविरक्षेत्रास पातली ॥१७॥ ती जगदंबा आदिमाया । नमू आधी पद्मालया । दयार्द्र होता हरिप्रिया । ग्रंथसिद्धि सहजचि ॥१८॥ नमन माझे शेषशयना । क्षीराब्धिकन्याजीवना । इतुकीच चरणीं प्रार्थना । ग्रंथ सिद्धीस न्यावा हा ॥१९॥ कृतत्रेतद्वापारीं । मत्स्यकूर्मादि नरहरी । अवतार घेसी परोपरी । धर्मोद्धाराकारणे ॥२०॥ कै धर्मरक्षणा अवतरसी । कै भक्तास्तवचि प्रगट होसी । अनंतवेषी हॄशीकेशी । दीनबंधु मायबापा ॥२१॥ दुर्वासे छळिता अंबऋषी । तो तुज स्मरला हॄषीकेशी । वैकुंठ सोडूनि धांवलासी । कष्ट सोशिसी निजांगे ॥२२॥ गजेंद्र पडला प्राणसंकटी । हांक तुज मारी जगजेठी । उडी घालिसी भक्तासाठीं । कळवळूनि जगदात्मया ॥२३॥ तोचि तूं अनुसूयानंदन । हरिहर आणि कमलासन । तुमचे चरित्र परम पावन । या युगीं साधन मोक्षाचे ॥२४॥ तुझीच सर्व रुपे असती । आणि भिन्न भिन्न हे मात खोटी । परी ती सर्व द्वापारांती । गुप्त राहती बौद्धरुपे ॥२५॥ कलियुगी श्रीपादयती । नामे असे तुझी ख्याती । भक्तसंरक्षणा होती । वारंवार जन्म तुझे ॥२६॥ भक्तजनांचा देखूनि भाव । अवतरसी तूं श्रीपादराव । चरित्र दाविसी अभिनव । वारंवार आम्हासी ॥२७॥ प्रबल होता बौद्धमत । अवतरसी शंकराचार्य विख्यात् । संन्यासमार्ग करुनि स्थापित भगवद्गीताभाष्य केले ॥२८॥ उपनिषदावरी टीका । करुनि तारिले भाविक लोका । निरसूनिया कुतर्क शंका । अद्वैत मत स्थापिले ॥२९॥ निवृत्ती ज्ञानदेव सोपान । आदिमाया मुक्ता निधान । ऐसी चार रुपे धरुन अवतरसी तू गुरुराया ॥३०॥ नामदेव गोरा कुम्भार । तैसाचि रोहिदास चांभार । यवनजातीत होसी कबीर । कृपासागर गुरुराया ॥३१॥ होसी एकनाथ पैठणीं । चोखामेळा ज्ञानखाणी । देहूगांवी तुका वाणी । तुळसीदास अवतरसी ॥३२॥ यवनीं धर्महानी फार केली । होसी रामदास तये वेळीं । शिवाजीहातीं सोडविली । भरतभूमी कृपाळू बा ॥३३॥ श्रीधर मुक्तेश्वर महिपती । या सर्वही तुझ्याच मूर्ती । ऐशा अगाध अवतारपंक्ती । कलियुगीं धरिल्या तुवा ॥३४॥ जन्म कवणे स्थळी होईल । कवण ग्राम कोण कुळ । कैशी राहटी जगा दावील । आम्हा मतिहीना कळेना ॥३५॥ पंच सहस्त्राब्द कलि गेला । जगती अधर्म बहु माजला । ऐसे देखूनि तये वेळा । जन्म घेसी गुरुराया ॥३६॥ धोंडीबुवा पलुसकर । कारणीक पुरुष साचार । अक्कलकोट स्वामी धुरंधर । माणिकप्रभू अवतार तुझा ॥३७॥ भक्तांचि तुज बहु प्रीती । भक्तिस्तवचि अवतार होती । देखूनी जनाबाईची भक्ती । दळूं कांडू लागसी तीते ॥३८॥ नामदेवासवे जेविसी । मिराबाईचे विष पिसी । कबीराचे शेले विणसी । ढोरे ओढिसी चोख्याची ॥३९॥ असो वेश्येचे प्रेम पाहून । तिचे गृहीं राहसी जाउन । कृष्णसरस्वती नामे करून । प्रसिद्धीते पावसी ॥४०॥ तेथ जे लीला आचरलासी । ती मज वर्णाया आज्ञापिसी । आणि मी मतिमंद हे जाणसी । अंतर साक्षी गुरुराया ॥४१॥ कैंसे सिद्धीस जाईल चरित । निमित्त मज का केले व्यर्थ । असो आपुला कार्यार्थ । पाहूनि घेणें यावरी ॥४२॥ आचरिले नाही सुकृत । क्षण एक चित्त नाहीं स्वस्थ । द्रव्यार्जनाचा धरुनि हेत । करितों कष्ट निशिदिनीं ॥४३॥ ऐसा हीन दीन मी पामर । परी त्वां केला अंगिकार । बोलिलों सलगीचे उत्तर । क्षमा करी माऊलिये ॥४४॥ आम्हा तुझी आज्ञा प्रमाण । बरे वाईट समर्थाधीन । जननीपरीस कृपाळूपण । अधिक तुमचें गुरुराया ॥४५॥ संपुर्ण होतां ग्रंथकथन । तरी तो तुझाचि अभिमान । तुझें सहाय आम्हा जीवन । ठेंगणें त्रिभुवन त्यापुढें ॥४६॥ तूंचि समर्थ त्रिभुवनज्ञानी । जाणसी लाभ आणि हानी । तुझिया बोला विश्वासूनि । राहणे स्वधर्म आमुचा ॥४७॥ स्वप्नांतरी दुखःवार्ता । आम्ही नेणोंचि सर्वथा । शिरीं स्वामी तुजसम असतां । व्यर्थ चिंता कायसी ॥४८॥ धनदेश्वर जेथे दाता । दशदिशा पळे अकिंचनता । पृथ्वीपतींशी ज्याची मित्रता । त्याची सत्ता अबाधित ॥।४९॥ ऐसा महाराज श्रीगुरुराव । परम पदवी तुझी राणीव । बोलिला हे देवाधिदेव । स्वमुखे नृसिंहपरमात्मा ॥५०॥ 

परमपदविजित्यै नैव सद्वंशभूति‍र्मतिरपि न इह स्यात्सद्‍गुरुः किंत्विहैकः । इति निगदितुमीशः संसद: स्तंभमध्याद्गुरु गुरु गुरु शब्दं व्याहरन्नाविरासीत् ॥ 

प्रल्हाद पितयाने गांजिला । संकटी तेणे हरि स्तविला । न सावरत वेग धावला । स्तंभ फोडिला सभेमाजीं ॥५१॥ नर तनु सिंहमुख शोभलें । क्रोधें गरगरा फिरवी डोळे । गुरु गुरु शब्दे हेंचि कथिले । सर्व साधन श्रीगुरु ॥५२॥ सद्वंशीच नलगे जनन । बुद्धीचे येथ नाहीं कारण  । दृढ धरता सद्गुरुचरण । हरण करिती भवबाधा ॥५३॥ असो पुढती दैत्य वधिला । प्रह्लाद भक्त सुखी केला । श्रीमद्‍भागवतीं कथिला । कथाभाग तो व्यासदेवे ॥५४॥ तुमचे महिमान वर्णितां । तृप्ती नोहे श्रीगुरुनाथा । तूंचि येथे कर्ता करविता । बुद्धिदाता दयाळु ॥५५॥ मौनेचि चरणीं ठेवूं माथा । आवडले हे माझिया चित्ता । परी अगाध तुमची सत्ता । वदवी कथा मम हस्ते ॥५६॥ बोलासवेंचि नसते अर्थ । उपजती हे तुमचें सामर्थ्य । सेवकही मी शरणागत । आज्ञांकित तुमचाचि ॥५७॥ समर्थे आपुल्या ब्रीदासाठी । आवडे तैसी करावी कृती । हर्षविषाद मझिये पोटीं । नव्हे कल्पांती त्वत्कृपे ॥५८॥ आतां करीन आज्ञापिले । भयचिंतादि सर्व हरपले । निःशंकपणें मन धालें । सेवेसी झाले अधीर ॥५९॥ तुमचे चरित्र गंगानदी । तीमध्यें मी घेईन उडी । पाप होईल देशोधडी । ऐशी घडी पुनः न ये ॥६०॥ चरित्र हेची भागीरथी । यमुना तेथ संतसंगती । श्रवणानंदसरस्वती । प्रयागसंगम हा दुजा ॥६१॥ तेथ स्नानासी मी जाईन । शीतळ सर्वांगे होईन  । नवल सद्गुरुचे महिमान । पुर्व पुण्य फळा आले ॥६२॥ हे श्रीकृष्ण मन्मनोविभव । रक्षण कर्ता उर्जितसत्व । तुज ऐसा असतां सदैव । भीतीस ठाव मग कैसा ॥६३॥ आता आरंभीन चरित्र । भवभयछेदक जें पवित्र । ग्रंथ होवो प्रीतीस पात्र । सर्वत्र हेचि याचना ॥६४॥ श्रीकृष्णगुरुचे सेवक । करवीरनगरीं असती अनेक । तीहिं कथिलें कथानक । कृपा करुनि जे रीतीं ॥६५॥ ग्रंथी असे तेचि रचना । वरी श्रीगुरुची जैसी प्रेरणा । अवधान द्यावे हेची प्रार्थना । संतसज्जना सप्रेम ॥६६॥ व्यास वाल्मीकादि विख्यात । भगवद्रुप जे मूर्तिमंत । तिहीं कथिले गीर्वाण ग्रंथ । अनंत गुणगान हरीचे ॥६७॥ कवी आणि भगवद्‍भक्त । नामदेव ज्ञानेश्वर एकनाथ । तुकारामादि जीवन्मुक्त । जिही भगवंत वश केला ॥६८॥ श्रीधर मुक्तेश्वर रामदास । महिपती वामनादि हरीचे दास । गुणगान गाऊनी जगन्निवास । अखंड स्ववश केला जिहीं ॥६९॥ ज्यांचे स्मरण सिद्धिदायक । केवळ माते  मार्गदर्शक । त्यांचे चरणीं ठेवू मस्तक । निराशंक होऊनि ॥७०॥  जोडूनिया करद्वय । प्रर्थितो तुम्हा व्हावे सदय । कोणत्या मंत्रे कृतकार्य । झाला ते मज सांगा जी ॥७१॥ कवण मार्गचे अवलंबन । कैसे साधिले तुम्ही साधन । ते मज सांगा कृपा करुन । ग्रंथ पूर्तीस कारण जे ॥७२॥ संकोच आणि विस्तार सोडून । कैसे साधिले अनुसंधान । कोठूनि आणिले रसाळपण । ते मज कथन करावे ॥७३॥ दृष्टांतरत्नभांडागार । कैसे निर्मिले इतुके सुंदर । आंत स्थपिले श्रीगुरुवर । मंत्र सांगा मजला तों ॥७४॥ ग्रंथीचे सर्व लेखन । कानीं सांगती श्रीगुरु येऊन । ऐसा उपाय मज सांगून । आपुले मेळी मेळवा ॥७५॥ आतां नलगे अधिक सांगणे । तुमच्या कृपेचे मी पोसणे । कांही बोलिलो अधिक उणे । क्षमा करणे तरी मज ॥७६॥ होऊनिया आता प्रसन्न । सिद्धिस न्यावा ग्रंथ सम्पूर्ण । मागीतले कृपादान । अनमान येथ न करावा ॥७७॥ यावरी वंदू दुर्जन समस्त । परनिंदा हे ज्यांचे व्रत । दोषदृष्टी ठेवूनि जागृत । पदार्थ मात्र  अवलोकिती ॥७८॥ दिसती तैसे कदा नव्हती । परोपकारी ज्यांची कृती । सज्जनांचे दोष हरती । ऐशी संगती जयांची ॥७९॥ निंदा करी दोषहरण । निंदेनेचि पापक्षालन । शांतिदायक निंदाश्रवण । निंदा जागृती क्षांतीची ॥८०॥ ऐशी निंदा फुकासाठी । निशिदिनी धारण करिती कंठी । एवढी ज्यांची उपकृती । ते काय होती सामान्य ॥८१॥ ऐशियासी एक विनंती । कांही खेद न धरा चित्तीं । संपूर्ण लोकांची संतुष्टी । एकेचि युक्तीं कदा नव्हे ॥८२॥ तुमचिया मना जे येईल । बरे वाईट बोला बोल । परी ग्रंथ पठण एक वेळ । समग्र तुम्ही करावे ॥८३॥ चौर्‍यांशी लक्ष जीव योनी । एक भरला मोक्ष दानी । तो तुष्ट होऊनि कोदंडपाणी । वदवील वाणी । अखंड ॥८४॥ इति श्रीकृष्णविजय ग्रंथ । कर्ता करविता भद्रगिरिनाथ । पठण करोत भविक भक्त । प्रथमोध्याय गोड हा ॥८५॥ श्रीकृष्णार्पणमस्तु ॥ 
अध्याय पहिला समाप्त
।।ॐ।।