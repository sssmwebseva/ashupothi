।।ॐ।।
अध्याय ९ वा
	मुक्ताहारसुशोभित सुखकरं सिंहासनाधिष्ठितं । शान्तिक्षान्तिदयायुतं यतिनुतं संसाररुग्भेषजम् । त्रैमूर्त्यशमनामयं भवसरित्रौतार्यकैवर्तकमं । 
श्रीकृष्णं करवीरवासिनमजं  वंदे गुरुणां गुरु ।।१।।

श्रीगणेशाय नम: । श्रीगुरुभ्यो नम: । श्रीगुरो षड्रिपुबळनाशका । आत्मरुपप्रकाशका । रम्य सगुण देहधारका । भक्ततारका श्रीकृष्णा ।।१।। मन रंगले तुझ्या पायी । धाव धाव गे कृष्णाबाई । पुढे चरित्र वदवूनि घेई । बुद्धि देई जननीये ।।२।। देहत्याग करूनि गेला । राशिवडेकर भक्त भला । मागे कथाभाग संपला । बोलवी बोला त्यापुढे ।।३।। ऐतवडे ग्रामी देवगोंडा । कोण गणील त्याची संपदा । गृही असे शेतकीधंदा । उद्योग सर्वदा सफल तया ।।४।। कांता तयाची रूपे सुंदर । दैवे लाभले कन्याकुमर । स्त्रीसह धाकुटा सहोदर । असती एकत्र आनंदे ।।५।। न चुके पूर्वसंचित ठेवा । अवश्य भोगणे घडे जीवा । येथही विसरूनि गेला देवा । नित्य मानवा चुकेना ।।६।। असो देवगोंडा भोगी भोग । देही जडला कुष्ठरोग । औषधोपाय केले सांग । झडे अंग अधिक परी ।।७। । महारोगी हा म्हणती लोक । अरुणोदयी न पाहावे मुख । गावाबाहेर झोपडी एक । करिता सुख यास तेथे ।।८।। आयुष्याचे जितुके दिन । घालवावे भोगूनि प्राक्तन । जिण्याहूनि बरवे मरण । द्यावा प्राण सुखाने ।।९। । देवगोंडाचे बंधू कांता । विचार मानला त्यांच्या चित्ता । सांगती ग्राम सोडा आता । राहावे शेता जाऊनि ।।१०।। बांधून देऊ तुम्हा झोपडी । आता सोडा हे वाडा माडी । भगवद्‌भजनाची धरा गोडी । ना तरी उघडी नागवण ।।११।। देवगोंडासी विपत्काळ । फिरले भार्या बंधू सकळ । संसार केवळ लटका खेळ । संपून जाईल निमिषार्धे ।।१२।। जिवाहूनि अधिक मानिली ती । म्हणे सदन सोडा पती । भोगणे न चुके दैवगती । व्याधी मोठी तुमची हे ।।१३।। पश्चात्तापे रडे येरू । म्हणे मी आता काय करू । कैसा कोपला जगद्‌गुरू । म्हणवी मेरू दयेचा जो ।।१४।। संगे घेऊनि काही वित्त । म्हणे न राहू आता येथ । वाडीक्षेत्री नांदतो दत्त । पुरविल आर्त तो माझे ।।१५।। बंधूस सांगे न करी श्रम । आम्ही सोडून जाऊ ग्राम । तुम्ही सुखे चालवा धाम । भोगा आराम प्राप्त दैवे ।।१६।। इतुके सांगूनि केली त्वरा । धावूनि आला वाडीक्षेत्रा । तीन वर्षे प्रार्थी ईश्वरा । व्याधी शरीरा न सोडी परी ।।१७।। काही प्रपंचकार्यानिमित्त । अण्णाप्पा नामे करविरस्थ । वाडी ग्रामास तातडी जात । भेटला तेथ देवगोंडा ।।१८।। पाहुणेपण आधीच मागील । भेटता खूण पटली सकळ । देवगोंडास न बोलवे बोल । झाला विव्हळ स्वदुःखे ।।१९।। पाहुणा म्हणे हे झाले काय । गलित कुष्ठाने पीडित काय । कोठे भार्या बंधु तनय । जाहले निर्दय सर्व कैसे ।।२०।। येरू सांगे वर्तली कथा । अण्णाप्पास विस्मय ऐकता । म्हणे करविरी चाल आता । पाहू व्यवस्था काय पुढे ।।२१।। कुंभारगल्लीत कोणी सत्पुरुष । कीर्ती ऐकतो बहुत दिवस । स्वांगे सिद्ध मी शुश्रुषेस । सरतील क्लेश तेथे जाता ।।२२।। सारूनिया आपुला धंदा । करविरास आले तदा । श्रीकृष्णदर्शना देवगोंडा । सदा सर्वदा जातसे ।।२३।। व्याधीग्रस्त देखूनि नर । अवघे म्हणती बसा बाहेर । परी तो करुणेचा सागर । समीप निरंतर ये त्याच्या ।।२४।। येरे प्रार्थिता म्हणे बसा । जाऊ नका येथेचि असा । पाठी लागती जन वसवसा । काळ ऐसा कठीण हा ।।२५।। काही काही श्रीगुरू बोलती । पाठीवरूनि हस्त फिरविती । देवगोंडास न कळे उक्ती । परी प्रीती गुरुची बहु ।।२६।। दिवसेदिवस घटे रोग । चार मास संपले सांग । पूर्ववत देह जाहला चांग । फिटला पांग म्हणे येरू ।।२७।। कर्णोपकर्णी कळली वार्ता । धावूनि आले बंधू कांता । अण्णाप्पास क्रोध पाहता । म्हणे आता का आला ।।२८।। श्रीगुरुसंगती काही घडली । देवगोंडास शांती बाणली । म्हणे बोलता कठोर बोली । करणी केली ते नये मागे ।।२९।। अण्णाप्पा तू मम सर्वस्व । अथवा तूचि होसी देव । तुझ्या उपकाराची ठेव । वेचिता जीव न फिटे की ।।३०।। जैसी त्यांची होती योग्यता । तैसीच केली कर्तव्यता । विफल आता दोष देता । दुखवी चित्ता न त्यांच्या ।।३१।। घडली माते गुरुसंगती । तुझ्या उपकारा नाही मिती । दृश्य नासेल अंती । करणे खंती कायशी ।।३२।। बाणले वैराग्य अंगी निश्चल । लुप्त कैसे ते चिन्ह होईल । बंधू म्हणे मज पडली भूल । अज्ञान मूळ कारण यासी ।।३३।। मीही पाहीन श्रीगुरुमूर्ती । प्राप्त होईल मज संतती । बरा केला गलित कुष्टी । घेऊ भेटी तयाची ।।३४।। श्रीगुरू निघती फिरावया । दर्शना जाती ऐशा समया । बंधूस पाहून देवगोंडाचिया । म्हणती या या बरे झाले ।।३५।। फळे येतील या झाडास । परी लागती कांही दिवस । आता जावे स्वगृहास । देवगोंडास सांगती ।।३६।। दर्शन करूनि ग्रामा गेले । श्रीगुरुकृपे हेतू पुरले । देवगोंडाच्या बंधूस मुले । पाहून वाटले सुख पोटी ।।३७।। इकडे श्रीगुरु सर्वां सांगती । आमुची जेथे नित्य वस्ती । त्या भुवनासी वैराग्यमठी । म्हणता पोटी सुख तुम्हा ।।३८।। शुक्रवारात गंगातटी । सिद्धनाथाची घेऊ भेटी । मध्ये दाखवू मौज मोठी । चला म्हणती सर्वांसी ।।३९।। पुढे धावे कृष्णा लाड । दळवी म्हणे का करिसी गडबड । रामदास सांगे सोडा बडबड । धरा चाड श्रीगुरुची ।।४०।। वाटे जाता कोणी वंदिती । कोणा आवडे निंदा पुरती । धर्मशाळेच्या समीप येती । द्विज देखती पुढे एक ।।४१।। द्रविडदेशीचा असे विप्र । न कळे बोली महाराष्ट्र । तेणे देखिला श्रीगुरुवर । प्रश्नार्थ कर हालवितसे ।।४२।। सारुनिया गंगास्नान । करीत चालिला वेदपठण ।  श्रीगुरु दिसता पुसे कोण । सांगती जन तयासी ।।४३।। नाम श्रीकृष्णसरस्वती । अवतरले हे केवळ त्रैमूर्ती । खुणे विप्रास जाणविती । असे विभूती अद्भूत हे ।।४४।। ब्राह्मण विचार करी मनी । स्नान करु पुनः दुसरेनी । मस्तक परी ठेवू चरणी । गेला धावूनि संकल्पासवे ।।४५।। पायावरी शिर ठेविले । श्रीगुरु म्हणती न बिघडे सोवळे । स्नान किमर्थ पाहिजे । अंतर मळले जरी मोहे ।।४६।। विचार येता गुरुनमनाचा । विसर पडला वेदपठणाचा । स्वामी तयास बोलती वाचा । इंद्रोबुंदंचा पाठ करा ।।४७।। विप्र ऐकता होय चकित । म्हणे येथेचि संपला पाठ । यास कैसे हें कळले वृत्त । श्रीगुरुनाथ सांगती पुन: ।।४८।। सुरू करा भटजीबावा । इंद्रो बुंदं तुम्हास बरवा । कैसे जाणिले मनोभावा । विचार ठावा न पडे हा ।।४९।। ब्राह्मण म्हणे नव्हे मानव । चरित्र याचे दिसे अपूर्व । पिरमाळ शामी अत्र एव । केले गौरव या रीती ।।५०।। पाहात होते जे का जन । त्यात वेणीमाधव ब्राह्मण । श्रीगुरू-अनुग्रह हेतु धरून । केदाराहून आला असे ।।५१।। वेणेगावी द्विजदंपती । मुले त्यांची न वाचत । कुळस्वामी दक्षिणपती । येऊनि नवसिती तयासी ।।५२।। वाचवी देवा कन्या पुत्र । करू पहिल्यासि तव किंकर । तेथेचि राहील अहोरात्र । माधव सुंदर झाला पुढे ।।५३।। पुत्र वात्सल्य अनिवार । गृही राहविती बहुत दिन कुमर । लोटले अष्ट संवत्सर । लागला ज्वर पितयासी ।।५४।।  तेव्हा चित्ती वाटले भय । देवासन्निध सोडिला तनय । उपनयनकर्म तेथेचि होय । पितामाय गेले गृहा ।।५५।। उदरभरणास साधन नाही । माधव म्हणे करू कायी । ॐ भवति भिक्षां देहि । संमत होई पुढे त्या ।।५६।। सोडूनि गेली मातापिता । केदारनाथ माझा त्राता । वैराग्य ऐसे माधव चित्ता । झाला राहता देवालयी ।।५७।। पंचांग काही निरुपिता । लोक पुसती शुभाशुभ वार्ता । कित्येकासी गुण येता । विचारूया भटा म्हणताती ।।५८।। द्रव्यप्राप्ती होऊ लागली । मधुकरी पुढे सोडूनि दिधली । एके दिनी निशीकाळी । स्वप्नी आली केदारमूर्ति ।।५९।। ऊठ रे ऊठ निजलास निर्भय । गुरुविना नरदेह फुकट होय । करविरक्षेत्रा आताचि जाय । दिसेल माय सद्‌गुरू ।।६०।। येरू खडबडून झाला जागा । काय म्हणतोस केदारलिंगा । शिरी असता तू भवभयभंगा । कासया गा गुरू मज ।।६१।। सांगितले सर्व करीन । प्रातःकाळी जातो येथून । ऐसे सांगून माधव ब्राह्मण । इंद्रो बुंद पाहाया आला ।।६२।। मागील कथानुसंधान । पाहावे चतुरी विचारून । धर्मशाळे समीप जन । तामीळ भाषण ऐकती ।।६३।। द्रविड ब्राह्मण करी स्तोत्र । पिरमाळशामी कृपया पार । गमनं नंबळक् काशी ऊर । कुडा दार अस्ति प्रभो ।।६४।। भंगारसदृशं नाळमिन्नेक्यं । दृष्टमिप्पो श्रीगुरुनायकं । मरइंद पोचु संसारदुःखं । रुंबा सौख्यमद्यप्रभो ।।६५।। विकल्पं  मनसिप्रथमंवंदद । वुंगस्पर्शान्मैला आचिध् केअट्‌टाळ् निंगळ् मुखाद्वैद । भ्रांति पोरद मुळा मुळा ।।६६।। ऐसे केले बहु स्तोत्र । जाणती एक श्रीगुरुमात्र । ब्राह्मण करूनि कृपापात्र । पोपो सत्वर म्हणताती ।।६७।। पुढे वेणीमाधव देखिला । म्हणती देवे पाठविला । माल येथे पाहिजे पटविला । उशीर याला बहु परी ।।६८।। सद्‍गुरु कोठे पाहता भटजी । खूण तुम्हा कळली काय जी । येरू लोळे चरणजी । हीच माझी माउली म्हणे ।।६९।। जगदंबेच्या देवालयी । प्रथम जाऊनिया राही । सेवा केली दिवस काही । श्रीकृष्णपायी लीन सदा ।।७०।। श्रीगुरू म्हणती विणकरभटजी । किंवा आवडती वेणी माझी । एके दिवशी ज्योतिर्लिंगजी । पाचारी आजी जा म्हणती ।।७१।। येरू आज्ञेसरिसा निघाला । स्वस्थानासी सत्वर आला । पुन: तेणे दृष्टांत देखिला । बोले बोला रवळनाथ ।।७२।। साईके पास जाना बेटा । येरू म्हणे हा व्यापार खोटा । येरझाऱ्याचा त्रास मोठा । जाऊ आता आणिकेकडे ।।७३।। संहयाद्रीवरी तुळजाभवानी । वसे महिषासुरमर्दिनी । व्याघ्रही फिरती तये स्थानी । जाऊ होऊनि उदास ।।७४।। गुरू म्हणती जा देवासमीप । देव सांगे पाहा श्रीगुरूरूप । मध्ये उद्‌भवले माझे पाप । सोडू ताप हा आता ।।७५।। म्हसाईचे देवालयी । विप्र एकला येऊनि राही । ग्रामसन्निध नसे एकही । परी नाही भय लेश ।।७६।। करावे लागेल उपोषण । ऐसे चिंतीतसे ब्राम्हण । परी श्रीगुरूचा भक्त जाणून । अंबा प्रसन्न जाहली ।।७७।। डाळ तांदूळ सुवासिक । नवनीत साखर दूध कणीक । सिद्ध जळली इंधन शुष्क । तयारी पाकनिष्पत्तीची ।।७८।। प्रातःकाळी ही सामुग्री । वेणीमाधव पाहे नेत्री । म्हणे पावली शिवसुंदरी । सत्वर करी स्वयंपाक ।।७।।  नैवेद्य दावूनि क्षुधाशांती । करिता विप्र म्हणे तृप्ती । आठ दिवस येणे रीती । भगवती तया सांभाळी ।।८०।। विप्र विचार करी चित्ती । सामुग्री येथे कोण ठेविती ।।  सिद्धान्न देता बाधा कोणती । काय होती कष्ट त्यासी ।।८१।। गुरूबालके चिंतिला अर्थ । दुजे दिनी देखे पोळी घृत । कल्पतरू सरी न पवे येथ । दानी फिकट चिंतामणी ।।८२।। कुंठित होय कामधेनू । त्याची लीला मी काय वानू । अधिक कोणा जगी मानू । प्रतापभानू श्रीगुरुपुढे ।।८३।। पश्चातापे वेणीमाधव । म्हणे न कळे सद्‌गुरुभाव । आता तेथे घेऊ धाव । सोडू नाव आशंकेचे ।।८४।। म्या नाही भार घातला । आहार नाही मागीतला । करूणा आली जगदंबेला । हेतु पुरविला गुरुकृपे ।।८५।। पतीस प्रिय जी मनीहूनी । सहज सर्वा आवडे कामिनी । तेचि येथे अंबाभवानी । खरे करूनि दावीत ।।८६।। केव्हा देखेन स्वामी माझा । श्रीगुरू त्रैलोक्याचा राजा । माया हरी जो अज्ञानाची । करीन पूजा त्याचीच ।।८७।। अविलंबे ये करविरनगरा । नमी श्रीकृष्णसंसृतीसंहरा । स्वामी म्हणती हे सावज धरा । बंधन करा दृढ आधी ।।८८।। व्याघ्रादिकासी भये पळवी । वनी जिव्हेचे भोग अनुभवी । तोचि येथे आला गोसावी । ब्रह्मरस चवी दाऊ यासी ।।८९।। धरूनि नेले एकांत सदनी । म्हणती सेवी रे रस उन्मनी । आमुचा मंत्र पडता कानी । जनी विजनी सौख्य तुज ।।९०।। कृपाहस्त ठेवूनि मस्तकी । वेणीमाधव केला सुखी । येरू स्वामीस करुणा भाकी । जवळी ठेवा की मज आता ।।९१।। इतक्यात एक भक्त ब्राह्मण । येऊनि वंदी श्रीगुरुचरण । श्रीफळ स्वामीपुढे ठेऊन । पाहे वदन अचलदृष्टी ।।९२।। आम्ही नव्हे रामदास । तुमच्यासारिखे मर्त्य पुरुष । श्रीफळ पाहिजे कासयास । द्यावे देवास म्हणती गुरु ।।९३।। बोलून दाविता मनोविचार । लज्जित झाला तेव्हा विप्र । पुन: रामदास हा साकार । झाला करविरपुरी म्हणे ।।९४।। कर जोडूनि करी प्रार्थना । दोष द्यावा हा मम अज्ञाना । झोळी कुबडी येथे दिसेना । सज्जनगड ना हा प्रभो ।।९५।। सहजवृत्ती बोलिलो काही । रामदास तू माझी आई । संशय आता गेला सर्वही । प्रसन्न होई यावरी ।।९६।। स्वामी म्हणती सज्जनगडी । विसरूनि राहिली झोळी कुबडी । कल्पना तुझी केवळ वेडी । अवघी सोडी दुर्बुद्धी ।।९७।। रामदास केवळ वायुसुत । पुच्छ पाहा हे लाऊनि हात । देखता अवघे झाले भ्रांत । अदृश्य होत क्षणे परी ।।९८।। सन्निध होते सेवकजन  । भासला त्यासी वायुनंदन । अद्‌भूत मायेचे विंदान । देहभान नसे कोणा ।।९९।। सवेचि अवघे पूर्ववत । द्विज श्रीफळ प्रसाद मागत । घे घे म्हणती श्रीगुरूनाथ । निरोप होत येरा पुढे ।।१००।। वदनी दावूनिया विश्व । गोकुळी मातेस मोही माधव । सवेचि झाकी विस्तार सर्व । श्रीकृष्णदेव जया परी ।।१०१।। तोचि स्वामी तैसेचि चरित । पुन: मागुती दावी येथ । पुढे द्विज तो बाहेर येत । सांगे वृत्तांत आपुला ।।१०२।। सज्जनगडी आमुचे सदन । कार्यानिमित्त येथ आगमन । अवचित कळले वर्तमान । स्वामी दयाघन येथ असे ।।१०३।। विकल्पे भरले माझे मानस । म्हणे मी असंख्य ऐसे पुरूष । समर्थ केवळ रामदास । करी जो वास सज्जनगडी ।।१०४।। आग्रह करी माझा पाहुणा । सहज आलो येथे दर्शना । सर्व जाणे श्रीगुरुराणा । दुर्वासना हदयीची ।।१०५।। वाढे चित्ती पूज्य भावना । ऐकूनि ऐशा विप्रवचना । साष्टांग नमिती श्रीगुरुचरणा । सेवकजना उल्हास ।।१०६।।  ताराबाईचा जो का सुत । वये प्रौढ झाला दत्त । तेणे पाहता लीला अद्भूत । सेवेसी नित्य सादर ।।१०७।। त्रिकाळ वाची हा अध्याय । नाही त्या कदा कुष्ठभय । जामीन भद्राद्रीश्वरपाय । सोडा संशय श्रीगुरु म्हणे ।।१०८।। इति श्रीकृष्णलीलामृत । कर्ता करविता भद्रगिरिनाथ । पठण करोत भाविक भक्त । नवमोध्याय गोड हा ।।१०९।। श्रीकृष्णार्पणमस्तु 
अध्याय ९ वा समाप्त
।।ॐ।।