।।ॐ।।
अध्याय २९ वा 
श्रीगणेशाय नम: । श्रीगुरुभ्यो नम: । नमो श्रीगुरू परमोपरमा । नमो निरवधिसौख्यधामा । नमो यतिकुलसागरसोमा । सद्‌गुणस्तोमा यतिवर्या ।।१।। माझे जिव्हाग्री बैसुनि । वदविली येथवरी कहाणी । प्रेरक तूचि कैवल्यदानी । विघ्ननिवारणी समर्थ ।।२।। खुटवाडकर पाटलाचे वृत्त । ऐकता करील निर्मल चित्त । यावरी चरित होय समाप्त । भद्रगिरिनाथ आज्ञेने ।।३।। करविरी असता वैराग्यमठी । नर एक आला दर्शनासाठी । नयनी पाहता श्रीगुरुमूर्ती । घाली मिठी पायासी ।।४।। बाबाजी पाटील त्याचे नाम । शिरोळ ग्रामी असे धाम । मेहुणा त्याचा करिता उद्यम । काल विषम पातला तया ।।५।। खुटवाड गावी असता पाटील । सर्वदा निजकर्मी कुशल । परी वैरियांनी साधूनि वेळ । लटिके दोषजाल पसरिले ।।६।। संशय येता वरिष्ट अधिकारी । नेऊनि घालिती कारागृही । पत्‍नी त्याची येऊनि माहेरी । रुदन करी बाबाजीपाशी ।।७।। बाबाजी असे भावीक जन । भगिनीस म्हणे न करी रुदन । चुकेल कैसे विधिलेखन । करू प्रयत्‍न परी आता ।।८।। यमाताईस दिधला नंदन । कळले तया हे वर्तमान । मेहुण्याचे संकट हरण । करील श्रीकृष्ण वाटले ।।९।। म्हणवूनि आला कोल्हापुरा । मठी देखिले यतीश्वरा । कर जोडूनि गाई स्तोत्रा । अश्रुधारा नेत्री ।।१०।। मेहुणा माझा नव्हे कपटी । परी देवा पडला संकटी । अंगा व्यर्थ आली अपकीर्ती । नकळे तुजप्रती काय हे ।।११।। सत्य सोडीले नाही क्षण । ऐसे त्याचे असे लक्षण । परि दैव विलक्षण । यातूनि रक्षण करी आता ।।१२।। निर्दोष यातूनि होता मुक्त । खर्चीन शत संख्या वित्त । अन्नदान तव प्रीत्यर्थ । करीन येथ गुरुराया ।।१३।। ऐसा बोलूनिया नवस । परतुनि गेला स्वग्रामास । रुपये शत बांधूनि भाकेस । प्रयत्न विशेष करी पुढे ।।१४।। दरबारी चालला व्यवहार । झाले खर्च द्रव्य अपार । गुरुनवसाचे रुपये शंभर । शेवटी येर खर्च करी ।।१५।। निकाल सांगे न्यायाधीश । खुटवाडकराचा मोठा दोष । पाच वर्षे कारागृहवास । करणे यास अवश्य पडे ।।१६।। देखूनि यापरी विपत्ती । बाबाजी आला वैराग्यमठी । स्वामी त्याकडे न पाहती । येरू चित्ती गजबजला ।।१७।। स्वामी म्हणती सरकारखंडणी । मोबदला केली काय म्हणूनि । कृष्णास आधी देता वाटणी । येईल सुटूनि पाहावे ।।१८।। बाबाजीस कळले बोल । म्हणे देवा मज पडली भूल । क्षमा करावी एक वेळ । ऐसे न घडेल यावरी ।।१९।। विनवुनि यापरी श्रीगुरुराणा । बाबाजी करवी समाराधना । पुढे पुनर्विचारणाप्रार्थना । मागुनि अनुज्ञा प्रारंभी ।।२०।। हेतूवादी एक धूर्त । द्रव्य खर्चूनि आणवी त्वरित । तेव्हा बाहेर आले सत्य । जाहला मुक्त खुटवाडकर ।।२१।। दुर्जनी अपवाद आणिला । गुरुकृपे तो दूर झाला । संगे घेऊनि मेहुणा आपुला । बाबाजी आला दर्शना ।।२२।। दयाघना टाळिले अरिष्ट । बाबाजी म्हणे तूचि समर्थ । मेहुणा माझा लज्जायुत । परी तो सत्य निरपराधी ।।२३।। स्वामी म्हणती बसा बसा । कर्म भोग न चुके सहसा । अपराधाचा विचार कायसा । स्वस्थ असा मानसी ।।२४।। वैराग्यमठी दोघेजण । बैसले असता येती जन । इतुक्यात तेथे एक ब्राह्मण । पूजी चरण श्रीगुरुचे ।।२५।। बाबाजीने ओळखूनि त्यासी । म्हणे का आला करविरासी । जाणता की या सत्पुरुषासी । काय मानसी चिंतिले तुम्ही ।।२६।। येरू म्हणे आम्ही पुजारी । वाडीवासी सेवेकरी । नेमे जाऊनि घाटावरी । दत्त नरहरी पूजितो आधी ।।२७।। पूजेवीण अन्नग्रहण । कदापि न करू आम्ही जन । परी हा पोटधंदा कठीण । आगमन म्हणून ये ठायी ।।२८।। अंतर पडले की नियमात । म्हणूनि झालो मी दुःखित । सायंकाळी जाऊ परत । धरिला हेत मनी हा ।।२९।। आज करूनि उपोषण । उद्या सारू पूजा भोजन । ऐसे माझे जाणूनि मन दाविले स्वप्न गुरूंनी ।।३०।। प्रातःकाळीच आली निद्रा । देखिले म्या ज्ञानसमुद्रा । म्हणती ऐक ऐक किंकरा । संशय सारा सोडूनि ।।३१।। वाडीवासी नृसिंहमूर्ती । तो मी श्रीकृष्णसरस्वती । येथे राहतो वैराग्यमठी । दर्शनाप्रती यावे त्वा ।।३२।। करी सांग पादपूजन । साधले अनायासे साधन । स्वप्न ऐसे पाहूनि तत्क्षण । आलो धावून ये ठायी ।।३३।। गुरूंनी पुढे दिधले चरण । म्हणती घ्यावा नियम साधून । तुम्हीच आता देखिले पूर्ण । कैसे घडून आले ते ।।३४।। पुढे सांगे बाबाजी पाटील । खटल्याचा आज लागला निकाल । संकटी श्रीगुरूचे पदयुगल । झाले केवळ तारक ।।३५।। ऐसी सुखदुःखाची कहाणी । सांगती एक एकालागुनि । इतुक्यात तिजा नर येऊनि । लागे चरणी गुरुच्या ।।३६।। तेणे सांगितली कथा । प्राणांत जवळी आला होता । श्रीगुरु झाला वाचविता । नातरी होता अनर्थ ।।३७।। संसारकार्य चालविता । जोडावी लागे शत्रुमित्रता । एके मनी चिंतूनि घाता । मूठ मारिता झाला मज ।।३८।। मूठ मारणे जया अवगत । तयापाशी मद्वैरी जात । माझे नाम न सांगता तेच । मरण मागत आपुले पुत्रा ।।३९।। असता माझे नाम सदू । तेणे सांगितले महादू । आम्हा तया बंधुत्वसंबंधु । उपनाम शब्द एकचि ।।४०।। माझे वैरियाचा नंदन । मध्यरात्री पावला मरण । धावलो मी ऐकूनि रुदन । कळले वर्तमान हे पुढे ।।४१।। धाय मोकलूनि रडे वैरी । मूठ मारिली महादूवरी । सदोबाची वेळ बरी । रक्षण करी दैव तया ।।४२।। द्वाराबाहेरूनि वचन । ऐसे ऐकता गेलो भ्रमून । वाचवी मजला श्रीगुरुकृष्ण । म्हणूनि स्मरण करी यांचे ।।४३।। घेऊ पाहे आपुला प्राण । त्याच्या गृहा कासया गमन । मरो भार्या अथवा नंदन । उरला संबंध न यापुढे ।।४४।। करू पाहे माझी हानी । मृत्तिका पडली त्याचे वदनी । यापरी चिंतन करूनि मनी । गेलो परतूनि गृहासी ।।४५।। रात्रौ विचार न चित्ती दुजा । वाटे समय अनुकूल माझा । शत्रू वधवी स्वआत्मजा । श्रीगुरुराजा मतिदाता ।।४६।। अपाय चुकला मरणा ऐसा । रक्षी श्रीगुरू आपुल्या दासा । तुम्हा तोचि पावला नवसा । पुरली जिज्ञासा मनीची ।।४७।। जानकीबाई नामे नारी । कन्या एक तिजला सुंदरी । उपवर होता चिंती येरी । कोठेतरी वर शोधू ।।४८।। संगे घेऊनिया दुहिता । प्रथम आली वैराग्यमठा । तव एक तेथ दुजी वनिता । श्रीगुरुनाथा नमू आली ।।४९।। जानकीबाईची नंदिनी । हस्ती धरूनि श्रीगुरुंनी । दुजिया नारीस म्हणती सदनी । जावे घेऊनि स्‍नुषा ही ।।५०।। जानकीबाई अकिंचन । म्हणे कैसे येईल घडून । कामिनी हे असूनि सधन । करील मान्य मजला की ।।५१।। दुजी नारी म्हणे बाई । श्रीगुरू वचन ऐकिले कायी । शुल्क मागे न मी काही । कन्या देई मत्पुत्रा ।।५२।। असो पुढे पाहता घटित । जमूनि आले गुण समस्त । समारंभे विवाह होत । पुरला मनोरथ जननीचा ।।५३।। श्रीगुरुराये कृपा करिता । धनवंतागृही पडली दुहिता । जानकीबाई सोडूनि चिंता । राहे श्रीगुरुनाथासमीप ।।५४।। सदोबा म्हणे ऐका पाटील । हरिपंत काळे गृहस्थ सुशील । न वाचे कदा त्याचे मूल । श्रीगुरुजवळ पातला ।।५५।। प्रार्थना करिता त्याची भार्या । पूर्ण केले मनोदया । झाले बहुत पुत्र तनया । गुरुची माया कळे कवणा ।।५६।।  महेकर करी स्वजननिंदा । ताराबाईस नावडे कदा । म्हणे सोडी ऐशा दुर्मदा । व्यर्थ वादा पेटु नको ।।५७।। येरू सक्रोध वदे उत्तर । कासया तुज हा कारभार । अव्यापारेषु व्यापार । सोडूनि दूर असावे ।।५८।। अपमानूनि ताराबाई । पुढे आपुल्या गृहा जाई । मार्गी एक सर्प पाही । तेणे होई घाबरा ।।५९।। परतूनि आला वैराग्यमठा । स्वामी म्हणती मनाचा खोटा । भय का वाटे व्यर्थ आता । प्रायश्चित्ता न चुकवू शके ।।६०।। येरू ऐकता होय खिन्न । म्हणे अपराधी मी पूर्ण । एक वेळ क्षमा करून । जावे विसरून एवढे ।।६१।। यावरी केदारी कबूरकर । नामे एक वृद्ध नर । गुरुस विनवी द्यावा कुमर । जेणे उद्धार होय सहज ।।६२।। स्वामी म्हणती दुजे झाड । लाविता फळे येतील गोड ।  पहिल्याची आस निःशेष सोड । प्राक्तन आड नये मग ।।६३।। कबूरकरे दुजी कांता । करिता लाभला कन्या सुता । साठ वर्षाचे वयमान असता । झाला दाता श्रीगुरू ।।६४।। रायबागकर महादेवभट । श्वासरोगे होता पीडित । वाडीग्रामी सेवा करीत । षण्मास पर्यंत एक चित्ते ।।६५।। निरोप देई तया दत्त । पुढे निघूनि आला येथ । दमा घटू लागला किंचित । रमला सेवेत गुरुच्या ।।६६।। काळे करूनि पुरला हेत । निरोगी झाला पूर्ववत । होऊनि येरू आनंदभरित । ग्रामा जात अविलंबे ।।६७।। भक्त एक परग्रामस्थ । ख्याती ऐकूनि दर्शना येत । सांगती तयासी श्रीगुरुनाथ । विठ्‌ठलनामामृत सेवावे ।।६८।। येरू ऐकुनि साशंक झाला । याचे पायी भाव जडला । हे तरी म्हणती स्मर विठ्‌ठला । न कळे मला कर्तव्य पुढे ।।६९।। विकल्प सद्‌भावासी बाधक । जाणूनि हे श्रीगुरुनायक । स्वप्नी सांगती ऐक ऐक । भ्रममूलक कल्पना त्यजी ।।७०।। एकात एक भरुनि आहे । भिन्नता कैशी तेथे राहे । एकदा डोळे उघडूनि पाहे । नव्हे स्थळ हे पंढरी ।।७१।। येरू पाहे तो वैराग्यमठ । गुरुचे आसनी पंढरीनाथ । समपद उभा कटी हस्त । गोष्टी बोलत भक्ताशी  ।।७२।। सवेचि होऊनिया जागृत । सिंहासनाकडे पाहत । बैसले असती श्रीगुरुनाथ । सभ्रांत चित्त तदा होय ।।७३।। झाले पुढे अवघे स्मरण । आपण आलो घ्यावया दर्शन । सांगता विठ्‌ठल नामस्मरण । भरले मन विकल्पे ।।७४।। येथेचि मजला आली निद्रा । स्वप्नी पाहिले रमावरा । कळूनि आला प्रकार सारा । विठ्‌ठल गुरुवरा न भिन्नता ।।७५।। यावरी एक भाविक भक्त । जप करीत सदा शिवदत्त । तयासी सांगती श्रीगुरुनाथ । द्वितियार्धात शिव आला ।।७६।। येरू जपू लागला दत्त । शिवलिंगाचा द्वेष करीत । पुढे घंटानाद स्वप्नात । शिवशिवयुक्त ऐके तो ।।७७।। झाले तेणे सम्यक ज्ञान । मानणे जगी सर्व समान । दत्तनामे तळमळहीन । अखंड मन तयाचे ।।७८।। आचरण करती गुरूची रीती । किंवा जे शब्द बोलती । त्यातचि संपूर्ण ज्ञाननिष्पत्ती । परी जे घेती तयासी ।।७९।। ज्वरे पीडित गोदुग्ध सेवी । म्हणे ही कैसी कडू चवी । म्हणवूनि आधी योग्यता व्हावी । तरीच बरवी गुरुलीला ।।८०।। सदोबा म्हणे पाटीलदादा । नेणो गुरुचरिताब्धिमर्यादा । पडेल मौन शेषा वेदा । सेवा तत्पदा सदैव ।।८१।। ऐसी ऐकता श्रीगुरुलीला । बाबाजीस विस्मय वाटला । पदी ठेवूनिया शिरकमला । ग्रामा गेला निघूनि ।।८२।। श्रीगुरु राहिले वैराग्य मठी । परी कीर्ती फाकली दिगंती । पुढील अध्यायी गुप्त होती । कथा शेवटी ऐका ती ।।८३।। श्रोते तुम्हा ऐसे सज्जन । वरी श्रीगुरुचे अभय वचन । तेणे ग्रंथ झाला संपूर्ण । येरवी घडू नये नच हे ।।८४।। इति कृष्णलीलामृत । कर्ता करविता भद्रगिरिनाथ । पठण करोत भाविक भक्त । अध्याय गोड हा एकूणतिसावा ।।८५।। 
इति श्रीकृष्णार्पणमस्तु ।।
अध्याय २९ समाप्त 
।।ॐ।।