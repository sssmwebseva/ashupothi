।।ॐ।।
अध्याय ६ वा 
श्रीगणेशाय नम: । श्रीगुरुभ्यो नम: । जयजयाजी परब्रम्हा । भक्तकामकल्पद्रुमा । जय जय अगणितगुणग्रामा । अभिरामा श्रीगुरुराया ।।१।। सज्जनवृंदनयनारामा । यतिवर्या निर्जितकामा । धूतकल्मषा मनोविश्रामा । निगमागमा वंद्य तू ।।२।। कारुण्यार्णवा कलिमलहरणा । कमनीयरुपा त्रितापशमना । कमललोचना इंद्रियदमना । श्रीगुरो कृष्णा तुज नमो ।।३।। फडणीसगृही तू षण्मास । श्रीगुरुराया करिसी वास । पुढे चरित्र वदवी सुरस । विनवी दास परोपरी ।।४।। त्रिकाळ दर्शना येता जन । किंचित होता प्रसिद्धीकरण । यावरी फडणीसाचे सदन । सोडू श्रीकृष्ण म्हणताती ।।५।। महिसाळकर नामे भाविक नर । दर्शना येत निरंतर । त्याचे चित्ती उपजे विचार । नेऊ गुरुवर निजगृहा ।।६।। संतती संपत्ती बहुत गृही । आरोग्य असूनि सदा देही । भगवद्‌भजन न सोडी क्षणही । प्रेमगुरूपायी जडे त्याचे ।।७।। पूर्वपुण्य होते बळकट । श्रीगुरुचरणी जडले चित्त । ध्यास लागला अखंडित । कैसा हेत पुरेल हा ।।८।। फडणीसासी कांही सांगता । विषम वाटेल त्याच्या चित्ता । परमेश्वर होईल त्राता । तरी हे चिंता दूर होय ।।९।। मनी धरूनि हीच वासना । नित्य नमी श्रीकृष्णचरणा । जाणूनि त्याची शुद्ध भावना । पुरवू कामना म्हणताती ।।११।। फडणीसा म्हणती तये वेळी । जाऊ आता पूर्णता झाली । येरु पदी लोटांगण घाली । अवकृपा केली का म्हणे ।।१२।। सेवेमध्ये पडले अंतर । किंवा अपराध थोर । कैसे प्राक्तन माझे विचित्र । जातो गुरुवर सोडूनि ॥१३॥ श्रीकृष्ण म्हणती शोक न करी । आम्ही राहू येचि पुरी । वासना तुझी होईल पुरी । अपत्ये यावरी चार तुज ।।१४।। इतुके कथून सवेचि निघती । महिसाळकरा घेऊनि संगती । तुमचे धामी अल्प वस्ती । न पडे गुंती म्हणताती ।।१५।। महिसाळकरासी भूमि इनाम । त्याच परी महिसाळग्राम । काही दिवस द्यावया आराम । श्रीगुरुललाम नेऊ म्हणे ।।१६।। प्रणाम करुनिया पदा । प्रार्थना करीतसे एकदा । पाहावी माझी  गृहसुत संपदा । आनंदकंदा स्वग्रामी ।।२७।। मान्य झाले श्रीगुरुराया । आज पाहू आपुले कार्या । बाहेर जाऊन माध्यान्हसमया । फिरावयासी म्हणताती ।।१८।। सायंकाळी करु प्रयाण । तोवरी स्वस्थ असावे मन । आम्हासवे चला यजमान । येऊ परतून इतुक्यात ।।१९।। येरु म्हणे भोजनवेळा । आधी काही खावे दयाळा । न मानेचि ते श्रीगुरुला । चला चला म्हणताती ।।२०।। येरे चित्ती विचार आणिला । आडवे येता यांच्या बोला । वासना सर्व होईल विफला । उगा राहिला म्हणूनिया ।।२१।। पुढे पुढे श्रीगुरु जाती । महिसाळकर चाले मागुती । कुंभारगल्लीत त्वरे येती । हेच म्हणती निज स्थान ।।२२।। ताराबाई नामे कामिनी । प्रीती तियेस दत्तसेवनी । वाडीस जाय पौर्णिमादिनी । गणिका असूनि नेम ऐसा ।।२३।। चालवूनिया वृत्ती । संपादिली बहुत संपती । व्याधी उपजली तिचे पोटी । तेणे कष्टी अहोरात्र ।।२४।। पूर्वसुकृत तिचे पदरी । कोण तयाची गणना करी । माते म्हणूनि हाक मारी । आला घरी श्रीगुरू स्वये ।।२५।। परी असो हे पुढील कथा । देही उद्‌भवली ऐशी व्यथा । औषधोपाय करुनि पाहता । झाले वृथा शेवटी ।।२६।। रात्रंदिवस न पडे चैन । म्हणे कोपला अत्रिनंदन । सोसवेना हे दुःख गहन । झाले शुन्य सर्व मज ।।२७।। पुढे नित्य वाडीस जात । ऐसा लोटिला काळ बहुत । अन्नदानाची बहु प्रीत । सुख किंचित होय तेणे ।।२८।। गृही असे तिची माता । पुत्र एक असे धाकुटा । परी चित्ती नाही स्वस्थता । स्मरे भगवंता त्या गुणे ।।२९।। संकट पडता आठवे दैव । संकटामुळेचि सद्‌भाव । दैवे प्राप्त होता विभव । म्हणे मी स्वयंमेव संपादिले ।।३०।। असो ऐसी लोकरीती । ताराबाईची तेचि मती । महिसाळकरासह येती । श्रीगुरुमूर्ती तिच्या गृहा ।।३१।। दिवस आलासे दोन प्रहर । असह्य सूर्यकिरणांचा मार । ताराबाईस म्हणती गुरुवर । देई सत्वर भोजन ।।३२।। येरी म्हणे दिसता ब्राम्हण । कैसे द्यावे जी शूद्रान्न । तुम्हा देईन शिधा सामान । करुनि ओदन भक्षावे ।।३३।। श्रीकृष्ण म्हणती संशय इजला । परी तो निःशेष होईल सगळा । तोवरी जाऊ दुजा स्थळा । येईल अबला पाचारणा ।।३४।। महिसाळकराचा धरूनी हात । तत्काळ गृहा आले परत । भोजनपान सारुनि समस्त । क्रमिती पंथ सुखासनी ।।३५।। गुरुनी सोडिली करवीरपुरी । मागे कथा घडली उपरी । ताराबाई गमन करी । वाडी क्षेत्री जावया ।।३६।। देवदर्शन यथाप्रकार । अन्नदान शक्त्यनुसार । सांग संपादूनि नंतर । श्रीगुरुस्त्रोत्र गाई बहु ।।३७।। म्हणे देवा उत्तरोत्तर । मनस्ताप वाढला फार । नलगे आता हे शरीर । पाववी परतीर एकदा ।।३८।। स्वप्नी येऊनि श्रीपादयती । म्हणती केली त्वा कैसी कृती । आम्ही सिद्धान्न मागता भ्रांती । व्यर्थ का चित्ती पडली तुज ।।३९।। आज संपली तुझी व्यथा । येथे येऊ नको आता । गृही आणूनि श्रीकृष्णनाथा । सेवारता व्हावे त्वा ।।४०।। महिसाळग्रामा त्वरित गती । जाता तुजला श्रीगुरू भेटती । गेली घडी न ये मागुती । परंज्योती गुरु आणावा । । ४१ । । इह पर सौख्यसाधन जोडी । लीलेनेचि भवद्रुम तोडी । त्याचे चरण क्षणही न सोडी । धरी आवडी अखंड ।।४२।। जागृत होय ताराबाई । करवीरपुरा ये लवलाही । अश्वयान संगे घेई । गुरुकडे जाई अविलंबे ।।४३।। महिसाळकराचे गृहा आली । साष्टांग वंदी गुरुमाउली । कैसी मज हे माया भुली । नाही पडली ओळखी म्हणे ।।४४।। घरी आलासी चालून । परि मी अबला हीन दीन । नाही ओळखिले ऐसे निधान । करुणाघन श्रीगुरू ।।४५।। अन्याय पोटी घालूनिया । आता चलावे श्रीगुरुराया । परात्पर कृष्णा चिन्मया । कृतार्थ काया करी मम ।।४६।। श्रीकृष्णे धरूनि तिचा हस्त । सिद्ध करी गे म्हणती रथ । ऐकता येरीस आनंद बहुत । म्हणे कृतकृत्य झाले मी ।।४७।। महिसाळकरासी अमित दुःख । विनवी पदी ठेवूनि मस्तक । विचित्र कर्मदुर्विपाक । लाभे संगसुख अल्प मज ।।४८।। सुखदुःखाचा समाहार । देह केवळ क्षणभंगुर । म्हणूनि धरिला तुमचा आधार । परि आशांकुर सुकला हा ।।४९।। श्रीगुरु म्हणती पुरे करी । नित्य यावे इच्या मंदिरी । चित्ती ठेवी भावना पुरी । जाऊ दुरी न कदा मग ।।५०।। यानारुढ श्रीगुरुराज । बाई म्हणे मी धन्य आज । काया माझी झाली निरूढ । गुरुसंगभेषज मिळताचि ।।५१।। अनन्यभावे करीन दास्य । हेचि माझे होय उपास्य । सुत माझा होईल शिष्य । शिकवीन रहस्य हेचि तया ।।५२।। श्रीगुरुसेवा हाचि उद्यम । याहूनि साधन नाही उत्तम । तोचि चालवील योगक्षेम । नासला भ्रम हदयीचा ।।५३।। ऐसे विचार करीत नाना । सायंकाळी आली सदना । पर्यंकावरी घालूनि आसना । श्रीगुरुराणा बैसवी ।।५४।। बहु परीचे आणी मिष्टान्न । श्रीगुरुमुखी घाली आपण । बाईस आवडे सेवाव्यसन । गेले बहु दिन यापरी ।।५५।। ताराबाईची वृद्ध माता । विषाद वाटला तिच्या चित्ता । देखूनिया सेवाव्रता । झाली दुहिता वेडी म्हणे ।।५६।। सोडिला अवघा कुळाचार । दत्त म्हणूनि सेवी हा नर । दिसतो पुढे कठीण प्रकार । कैसा संसार चालेल ।।५७।। दर्शना नित्य येती लोक । कैसे झाले अवघे मूर्ख । नष्ट कैसा झाला विवेक । पाहता कौतुक वाटे मज ।।५८।। नर हा नसावा आमुचे भुवनी । ताराबाईस सांगे जननी । निंदा करीतसे निशिदिनी । आले ध्यानी गुरुंच्या ।।५९।। दुजे दिनी नगरवासी । बहुत आले दर्शनासी । वृद्धेस दाखवू लीला कैसी । श्रीगुरू मानसी चिंतिती ।।६०।। सुवर्णवलया एकाचे करी । न कळत तस्कर हरण करी । विहरण आले वृद्धेवरी । म्हणती म्हातारी द्वाड हे ।।६१।। आणवूनि तेव्हा राजाधिकारी । भिमाबाईस धरिले सत्वरी । येरी होऊनिया घाबरी । रुदन करी आक्रोशे ।।६२।। सत्पुरुषाची निंदा केली । बरवी शिक्षा मज जाहली । किंवा दैवगती फिरली । शोधीत आली कष्टदशा ।।६३।। ताराबाईस दुःख फार । म्हणे पाहावे अवघे घर । कोणा सोडू नका बाहेर । आधी तस्कर शोधावा ।।६४।। भिमाबाईस वाटे मनी । श्रीगुरुचीच दिसे करणी । निंदी ना मी आजपासूनि । संकट निरसूनि जावो हे ।।६५।। नाना परीचे नवस करी । सोडवी गुरु यातुनि लौकरी । अन्यायी मी असे पुरी । धरावे करी मज आता ।।६६।। जाणूनि तिचा शुद्ध भाव । दया करी श्रीगुरुराव । अलंकार चोरिला तो मानव । शोधिता सर्व सापडला ।।६७।। भिमाबाईस तै पासूनि । किंचित भीती वाटे मनी । परी देहस्वभाव कैसेनि । निर्मूल होऊनि जाईल ।।६८।। एके दिनी सारीपाट । खेळ खेळती मनरंजनार्थ । जवळी येऊनि श्रीकृष्णनाथ । विचार नीट करा म्हणती ।।६९।। अविचारे येथ पडता फासा । नरकयातना न चुके सहसा । आधीपासूनि जागृत असा । प्रमाद वळसा पाडील ।।७०।। मूळ सोडूनि बाहेर येता । नरक भोगी भिन्नावस्था । मध्येचि काळमुखी पडता । जन्म मागुता चुकेना ।।७१।। विचार करुनि टाका डाव । नातरी होईल धावाधाव । चुकेल विश्रांतीचा ठाव । अंती उपाय न सुचे मग ।।७२।। ऐसे बोलुनि श्रीकृष्णमूर्ती । उचलुनि करी घेती सोंगटी । भिमाबाईस क्रोध चित्ती । मूळवृत्ति उदया ये ।।७३।। घडीभरी खेळू म्हणता । तेथेही येतो हा अवचिता । न देखो यास निद्रा घेता । गांजिता निश्चलता न ढळे कदा ।।७४।। आता यास शयनागारी । निजवूनि येते थांबा क्षणभरी । इतुके सांगुनि मंचकावरी । बैसवी म्हातारी गुरुराया ।।७५।। शयनगृहाचे कपाटबंधन । दृढ केले न लागता क्षण । आता कैसे बहिरागमन । ठेविले कोंडून गुरुराया ।।७६।।  पुन: सारीपाट विनोद । गलबला करी नारीवृन्द । संपूर्ण होता क्रीडाछंद । पाहू गुरुपद तारा म्हणे ।।७७॥ वृक्ष एक औदुंबर । मागील द्वारी असे सुंदर । ताराबाई पूजातत्पर । ठेवी निरंतर भाव तेथे ।।७८।। काही विचार येता अंतरी । प्रथम पातली तेथे सुंदरी । शब्द ऐकता वृक्षावरी । पाहिले वरी सोत्कंठ ।।७९।। श्रीगुरूकृष्णसरस्वती । पर्णक्रीडा वरी करिती । माता बोलावूनि त्वरित गती । कोठे असती स्वामी म्हणे ।।८०।। वृद्धा म्हणे का घाबरी होसी । शयनगृही मी कोंडिले त्यासी । मार्ग न बाहेर जावयासी । चिंता कायसी तुजला हे ।।८१।। आताचि करुनि मुक्तद्वार । आणीन त्यासी मी बाहेर । येरी वदे न करी उशीर । यातना घोर मज होती ।।८२।। ऐकता वचन वृद्ध नारी । धावत गेली शयनागारी । शोधूंनि पाहता शय्येवरी । झाली घाबरी तात्काळ ।।८३।। हाक फोडूनि पडली मूर्छीत । ताराबाई पाहूनि विस्मित । जळ शिंपून सावध करीत । कोठे गुरुनाथ पुसतसे ।।८४।। वृद्धा म्हणे मी नष्ट पापीण । अन्याय एवढा करी सहन । आडवे आले कर्म गहन । बुद्धी हीन आठवली ।।८५।। जवळी असूनि चिंतामणी । नेणे मूढ  अज्ञानखाणी । तारे आता क्षमा करुनि । जाय विसरुनि अन्याय हा ।।८६।। ताराबाई म्हणे माते । सोडी आता दुर्बुध्दीते । आयुष्य तुझे होता पुरते । मृत्युपंथा जाशील ।।८७।। नको मानू सामान्य नर । श्रीकृष्णसरस्वती दत्तावतार । भावे सेविता करील उद्धार । वचन सार मानी हे ।।८८।। दावीन तुजला चमत्कृती । पाहता कुंठित होय मती । वृक्षावरी स्वामी असती । अगम्य कीर्ती जयाची ।।८९।। औंदुबराजवळी येती । ताराबाई सप्रेम प्रार्थी । गहिवर दाटला बहुत कंठी । अश्रु वाहती नेत्रांतरी ।।९०।। देवा तुझी महिमा नेणिली । मायामदे पडली भुली । पदोपदी दुरिते घडली । पोटी घाली दयाळा ।।९१।। जरठ झाली माझी माय । क्षमा करी तिचा अन्याय । चुकवी जन्ममरणापाय । दाखवी पाय लौकरी ।।९२।। श्रीगुरुस करुणा आली । त्वरित उतरले वृक्षातळी । बहुजना हे कीर्ती कळली । भक्तमंडळी दर्शना येती ।।९३।। ताराबाईचा जो का सुत । तोही श्रीकृष्णभजनी रत । वृद्ध भीमाही भावनायुक्त । परी अंत जवळी तिचा ।।९४।। शयनगृही अद्‌भूत देखिले । तैहूनि भीमेचे चित्त द्रवले । श्रीगुरुचरणी प्रेम जडले । विचित्र घडले ऐका पुढे ।।९५।। जरेने आधीच जर्जर । तेणे निर्बल झाले शरीर । पुढे तियेस लागला ज्वर । श्रीगुरुवर न विस्मरे परी ।।९६।। चित्त ठेवूनि श्रीकृष्णपायी । परधाम पावली भिमाबाई । तारेस दुःख बहुत हदयी । यापरी काही गेले दिन ।।९७।। कृपा करिता श्रीगुरुमूर्ती । तत्काळ हरली अवघी भ्रांती । ताराबाईस कृष्णभक्ती । दिवसराती नावडे दुजे ।।९८।। येथूनि पुढे श्रीगुरुनाथ । जगा दावी चरित्र अद्‌भूत । ऐकता साधे कार्य चिंतित । संशय व्यर्थ नसावा  ।।९९।। इति श्रीकृष्णलीलामृत । कर्ता करविता भद्रगिरिनाथ । पठण करोत भाविक भक्त । षष्टमोध्याय गोड हा ।।१००।। श्रीकृष्णार्पणमस्तु ।।
अध्याय ६ वा समाप्त
।।ॐ।।