।।ॐ।।
अध्याय २६ वा 
श्रीगणेशाय नम: । श्रीगुरुभ्यो नम: । श्रीगुरुकृष्ण नरवेषधारी । स्मरता कलिकल्मष निवारी । अवतरला आम्हासाठी भूवरी । साक्षात नरहरी त्रैमूर्ती ।।१।। मानव यासी म्हणती दुर्मती । सर्वज्ञासी वेडा भाविती । काळकूट जैसे ईशकंठी । गौरकांती कृष्ण करी ।।२।। श्रीकृष्ण सापडला चिंतामणी । परी खडा म्हणती अज्ञानी । कामधेनू येता सदनी । मारकी म्हणोनि घालविती ।।३।। असो एकदा रामजी पुजारी । आपुली माता वृद्ध नारी । देखूनि विचार करी अंतरी । गुरु कोणीतरी करवू इजला ।।४।। श्रीगुरु कृष्णसरस्वती । वृद्धेस कदा नावडे चित्ती । पुत्रास म्हणे त्याचे संगती । कदापी मुक्ती न साधे ।।५।। पुढे वैराग्यमठा येर । येता म्हणती श्रीगुरूवर । आम्ही व्यापूनिया सर्वत्र । असता त्वदंतर व्यग्र का ।।६।। बहकले ते परतेल सहज । उगाचि तुवा पाहावी मौज । म्हातारीची सरेल गजबज । स्वये अनुयोज्य राहू आम्ही ।।७।। गुरुचे हे गूढ भाषण । रामभाऊ स्तब्ध ऐकून । पुढे एकदा पुत्रालागून । जननी वचन बोलतसे ।।८।। संपला आता माझा काळ । पंढरीस जाईन एक वेळ । दीनाचा सोयरा पाहीन विठ्‌ठल । वासना सफळ करी रामा ।।९।। माघमासी निघाली यात्रा । रामजी पुसे श्रीगुरुवरा । स्वामी म्हणती करी त्वरा । पंढरपुरा नेई वृद्धा ।।१०।। शकटावरी बैसऊनि जननी । पंढरीस नेली दशमीदिनी । यात्रा आली चोहीकडूनि । पांडुरंग नयनी पाहावया ।।११।। वाळुवंटी चंद्रभागेतीरी । रामनाम गर्जंती वारकरी । नाचती टाळमृदंगगजरी । शोभती खांद्यावरी पताका ।।१२।। कोठे चालिले हरिकीर्तन । कोठे ज्ञानेश्वरी पुराण । कोणी नेत्रपाती लाऊन । बैसले ध्यान धरूनि मनी ।।१३।। दुजे दिनी एकादशी । बहु जन जाती राउळासी । चिंता वाटे रामभाऊसी । दिसेल कैसी हरिमूर्ती ।।१४।। लक्षावधी जमले संत । रीघ नोहे देवालयात । माझी माता वृद्ध बहुत । कैसा हेत पुरेल ।।१५।। जावे तेथवरी एकदा । कृपा येईल की गोविंदा । म्हणूनि हाती धरिली वृद्धा । आला तदा समूहाजवळी ।।१६।। मातेस म्हणे तू बैस येथ । करूनि पाहू यत्न किंचित । ऐसे सांगूनि गेला गर्दीत । वेळही बहुत झाला तया ।।१७।। इकडे सुतासाठी येरी । चोहीकडे पाहे घाबरी । मानव एक ते अवसरी । म्हणे श्रीहरि दावितो तुज ।।१८।। तव सुताचा गुरु समर्थ । करविरी सदैव वसे दत्त । तयांचा असे मी आज्ञांकित । आलो येथ तुजसाठी ।।१९।। श्रीगुरु आज प्रातःकाळी । सवे घेऊन भक्त मंडळी । आले असती विठ्‌ठलराउळी । ते तुज जवळी पाचारिती ।।२०।। नेईन तुजला स्कंदी वाहून । होईल सहज विठ्ठलदर्शन । येरी ऐकत करी मान्य । म्हणे मी धन्य झाल्ये की ।।२१।। पुढे करिता स्कंदारोहण । आत गेली न लागता क्षण । पाहिला विठ्ठल डोळा भरून । पावली स्वस्थान सवेचि ।।२२।। उतरता स्कंदावरूनि खाली । गुरुभक्त कोणी न दिसे जवळी । म्हणे मज कैसी भूल पडली । कोणी दाविली विठ्ठलमूर्ती ।।२३।। वृद्धा ऐसे करीत चिंतन । तव समीप आला नंदन । म्हणे अंबे अशक्य दर्शन । जमले जन बहुत तेथे ।।२४।। येरी म्हणे का करिसी चिंता । पाहिले म्या पंढरीनाथा । आत जाऊनि आल्ये आता । ईश्वरी सत्ता अघटित ।।२५।। वाढवेळ तू जाता दूर । घाबरे झाले मम अंतर । इतुक्यात कोणी एक नर । येऊनि धीर देई मज ।।२६।। लांब दाढी वाढली शुभ्र । शरीरकांती असे गौर । अवचित येऊनिया समोर । म्हणे मी किंकर श्रीगुरुचा ।।२७।। माझ्या स्कंदावरी बैस । चाल दावितो तुज जगदीश । ऐसे बोलूनिया तो पुरूष । नलगता निमिष नेई मज ।।२८।। विटेवरी उभा श्रीविठ्‌ठल । त्याचे पदी मी ठेविले भाळ । कष्ट न होता पूर्व स्थळ । पाववी दयाळ नर तो मज ।।२९।। काही न करिता नामनिर्देश । पाहता पाहता झाला अदृश्य । तुझ्याचि गुरुचा तो दास । आला कामास आज मला ।।३०।। श्रीकृष्णसरस्वती । दर्शना येथ आले असती । ऐसी मज तो वदला उक्ती । नाही भेटी परी त्यांची ।।३१।। रामजी ऐकता निजमातृकथित । झाला तेव्हा सद्‌गदीत । म्हणे कैसा तो माझा नाथ । रूप धरीत भक्ताचे ।।३२।। माते ज्यास तू नित्य निंदिसी । तोचि आला की ज्ञानराशी । स्कंदी वाहूनिया तुजसी । विठ्‌ठलापासी नेले जेणे ।।३३।। श्रीगुरु येथ आले असते । तरी का मजला भेट न देते । समयोचित काही संपादणीते । करूनि तूते भुलविले ।।३४।। पुत्रे ऐसे उकलिता गूढ । वृद्धा म्हणे मी कैसे मूढ । निरयसाधन साधिले अखंड । निंदूनि मोक्षद दत्त तो ।।३५।। आता त्यासी जाईन शरण । नलगे मजला अन्य साधन । नरदेहधारी अत्रिनंदन । श्रीगुरुकृष्ण कळला मज ।।३६।। ऐकता निजमातेचे बोल । येरा स्मरले गुरुवच सकळ । बहकले ते वाटेस येईल । अर्थ सरळ कळला याचा ।।३७।। परतूनि करविरा आले उभय । वैराग्यमठा गेली माय । आधी नमूनि श्रीगुरुपाय । म्हणे  अन्याय क्षमा करी ।।३८।। ज्ञानियास ही पडे भ्रम । निंदिती तुजला अधमाधम । मी तो अबला अज्ञानधाम । बनले मूढतम दुर्दैवे ।।३९।। मिळाला तुजसम धन्वंतरी । गेले मोहपटल दुरी । पदी ठेवी मज नरहरी । भोगिले संसारी कष्ट बहु ।।४०।। ऐसी रामभाऊची जननी । लीन जाहली सद्‌गुरुचरणी । इतुक्यात दुजा भक्त कोणी । पंढरीहूनि पातला ।।४१।। म्हणे कथा ऐका समस्त । तुमच्या श्रीगुरुचे चरित । झाला रक्षक मज मार्गात । पंढरीनाथ दाविला डोळा ।।४२।। असती मजला स्त्रिया दोन । गृही काही नसे न्यून । परी मज मूर्ख भाविती जन । साधुसज्जन सेविती ।।४३।। धर्मकर्मी वित्तव्यय । करिता रडती भार्या तनय । शालके मम योजूनि उपाय । घेतले द्रव्य हातीचे ।।४४।। संसार माझा तोचि पाही । कारभार हिरून घेतला सर्वही । प्रबळ झाला आमुच्या गृही । न चले काही त्यापुढे माझे ।।४५।। दोन वेळ मज घालूनि भोजन । देतो प्रतिमासी किंचित धन । त्याचाचि दानधर्म करून । चित्ती समाधान मानितो मी ।।४६।। श्रीगुरुपदी ठेऊनि विश्वास । येतो नित्य दर्शनास । पाच वर्षें लोटली यास । परी सुखलेश नसे घरी ।।४७।। झाले आज पंचदश दिन । पंढरीस जाता देखिले जन । मजही वाटे करावे गमन । घ्यावे दर्शन विठ्‌ठलाचे ।।४८।। स्वामीपाशी येऊन पुसता । म्हणती जाऊ नको सर्वथा । परी ते नये माझ्या चित्ता । निघालो न पुसता शेवटी ।।४९।। जवळी होते रूपये चार । तितुकेचि घेऊनि जाता सत्वर । गुरूंनी पाहूनि मम निर्धार । कृपा अपार केली तदा ।।५०।। पुढे जाता मिरजेहून । प्रवासकष्ट दुखती चरण । करीत असता नामस्मरण । गाडीवान एक देखिला ।।५१।। पुसे तो मजला सहज वृत्ती । जाणे कोठे असे पुढती । सांगीतले म्या तयाप्रती । विठ्‌ठलमूर्ती पाहाया जाऊ ।।५२।। येरू म्हणे बसा गाडीत । मजही जाणे असे तेथ । दोघे भजनानंद करीत । क्रमू पंथ हळू हळू ।।५३।। चित्ती धरूनि धनार्जना । जात नाही मी सत्य जाणा । पाहू इच्छितो पंढरीराणा । अन्य वासना नसे मनी ।।५४। । फुकट आरोहण न रुचे जरी । शक्य ते देणे माझे करी । परी असावे बरोबरी । इच्छा पुरी करा मम ।।५५।। गाडीवानाची ऐकुनि विनंती । सुखे गेलो मी त्याचे संगती । एकादशीस विठ्‌ठलमूर्ती । पाहूनि मागुती परतलो ।।५६।। मार्गी माझे सरता वित्त । गाडीवान तो धैर्य देत । पुढे करविरापर्यंत । चालवी समस्त योगक्षेम ।।५७।। मजसाठी जे तेणे खर्चिले । परत देऊ तया सगळे । ऐसे चित्ती म्या आणिले । परी ते झाले निरर्थक ।।५८।। नगरासमीप येता शकट । गाडीवान म्हणे राहू येथ । तुम्ही गृही जाऊनि त्वरित । आणावे वित्त आमुचे ।।५९।। बहुता परी करिता आर्जव । गृहा न येई तो मानव । शेवटी काही चले न उपाय । घेतली धाव सदना मी ।।६०।। घेऊनिया काही धन । सवेचि गेलो मी परतून । परी दिसेना गाडीवान । झाले उद्विग्न चित्त तदा ।।६१।। विसरूनि गेलो स्वकर्तव्य । आता कोणास द्यावे द्रव्य । न कळे पुढे करावे काय । तळमळे हृदय बहुत माझे ।।६२।। प्राप्त झाली घोर रजनी । परी मी बैसलो तेचि स्थानी । गाडीवान गेला फसवूनि । न वाटे मनी जावे गृहा ।।६३।। तेथेचि मजला आली निद्रा । स्वप्नी देखिले श्रीकृष्ण यतीन्द्रा । म्हणती काय गा हट्‌टी पोरा । गेला घरा गाडीवान ।।६४।। न करी आता अन्वेषणा । प्रातःकाळी येई दर्शना । त्याच्या द्रव्याची विचारणा । सोडूनि शहाणा होई बा ।।६५।। अदृश्य झाला इतुके सांगूनि । मग मी आलो येथे धावूनि । ऐसी असे गुरुची कहाणी । महती वर्णी कोण जगी ।।६६।। तुम्हा दिसे बैसला येथ । परी अनेक कर्मी रत । रात्रंदिवस रक्षी भक्त । श्रीगुरुनाथ दयाब्धी ।।६७।। ऐसी कथा चित्त देऊनि । ऐकता रामभाऊची जननी । म्हणे मी कैसी पापखाणी । अर्वाच्च वाणी वदल्ये की ।।६८।। पंढरीस आलो ऐसे वदला । जेणे दाविला विठ्‌ठल मला । तोचि पुरूष गाडीवाला । होऊनि झाला साह्य यासी ।।६९।। संगे घेऊनिया भक्तासी । मार्गी रक्षिले माय जैसी । संकटी धरूनि अनेक रूपासी । पावे अविनाशी गुरु हा ।।७०।। क्षणभरी वदनाकडे पाहता । वाटे हाचि कर्ता हर्ता । चित्ती उपजे बहु पूज्यता । पदरी असता पुण्यठेवा ।।७१।। निंदिले ऐशिया नेणतपणे । जळो जळो हे  माझे जिणे । दाविले निधान रामचंद्राने । दुःख भोगणे चुकले मम ।।७२।। रामभाऊची माता ऐशी । लागली पुढे गुरुभजनासी । लीला दावी भद्रगिरिवासी । वर्णवे कोणासी सर्व ती ।।७३।। परी राहूनि अंतर्यामी । सर्वही कथी तो माझा स्वामी । वाची ग्रंथ हा त्याचे यामी । नांदे लक्ष्मी अखंड ।।७४।। इति श्रीकृष्णलीलामृत । कर्ता करविता भद्रगिरिनाथ । पठण करोत भाविक भक्त । सव्विसावा अध्याय गोड हा ।। श्रीकृष्णार्पणमस्तु ।।७५।।
अध्याय २६ वा समाप्त 
।।ॐ।।