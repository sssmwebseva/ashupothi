।।ॐ।।
अध्याय २२ वा
श्री गणेशाय नम: । श्रीगुरुभ्यो नम: । उघडिता दृढ निष्ठेची पेटी । सद्‌गुरुराया तुझी भेटी । भवदुःखाची मिटे गोष्टी । उल्हास पोटी न समाये ।।१।। सुकृते नरदेहाचा उभारा । त्वत्पदी सापडला मज थारा । आता देऊनि अभय करा । चुकवी येरझारा मागुति ।।२।। दयासमुद्र तू अससी अनंत । आपणा समान करिसी भक्त । वेणीमाधवाचा बोल यथार्थ । करुनि सुत दिधला द्विजा ।।३।। जे जे लागती तुझ्या छंदा । त्यांसी कुविचार न करी बाधा । राखणे धर्म नितिमर्यादा । हेचि संपदा देसी दासा ।।४।। प्रच्छन्नसत्स्वरुप कृष्णा । लीला तुझी आम्हा कळेना । बळेचि दाविसी वेडेपणा । परी निज जना आधार तू ।।५।। तव चरितकल्पद्रुमा कवळी । इतुके सबळ नसे वागवल्ली । परि तुझीच ही इच्छा सगळी । आम्हा दाविली चरित्रगंगा ।।६।। असो यावरी येसूबाई । अळते ग्रामी पितृगही । असता तारुण्य तिच्या देही । भ्रतार जाई परधामा ।।७।। पाहूनिया उत्तम जातक । केले पित्याने विवाहकौतुक । परी भ्रतार पावता परलोक । बाईस शोक झाला बहु ।।८।। श्वशुरगृही न पडे चैन । माहेरा आणी पिता म्हणून । पुढे लोटता काही दिन । रमवी निज मन हरिभजनी ।।९।। कथा कीर्तन ग्रामी होता । तेथे जाऊनि ऐके वनिता । आलिया अतीत अभ्यागता । भोजन देता सुख मानी ।।१०।। एकदा हरिदास कीर्तनी कथी । गुरुविना न मिळे सद्‌गती । गुरुमंत्र कानी पडता मुक्ती । यातायाती चुकती पुढे ।।११।। येसूबाईस तेव्हापासूनि । गुरुमंत्र घ्यावा वाटे मनी । ग्रामी येता सत्पुरूष कोणी । जाऊनि नयनी पाहतसे ।।१२।। ऐसा लोटला दीर्घ काळ । परी यत्न न होय सफळ । शेवटी प्रसन्न झाला विठ्‌ठल । द्विज एक सुशील गृहा आला ।।१३।। माध्यान्हसमयी पुसे येऊन । आम्हा मिळेल की येथे भोजन । येरी म्हणे होय इच्छा पूर्ण । करावे स्नान महाराजा ।।१४।। बाई पुसे आला कोठून । कोठवरी पुढे असे गमन । घरी असती कवण कवण । प्रवासकारण सांगावे ।।१५।। भटजी म्हणे स्वग्राम पंढरी । भार्या मुले असती घरी । पौर्णिमेस जातो औदुंबरक्षेत्री । असे ही वारी बहु काळाची ।।१६।। ऐसे सांगूनि स्नान सारी । स्वस्थ मानसे भोजन करी । बाईस वाटे नवल अंतरी । विप्र हा घरी आला कैसा ।।१७।। पंढरपुरी असे जनन । पवित्र दिसतो हा ब्राह्मण । आमुचे गृहा आला चालून । गुरु करून घ्यावे यासी ।।१८।। इकडे विप्र भोजन सारिता । बाईस म्हणे सचिंत दिसता । तुमचा विचार आम्हा कथिता । निवारू संकटा शक्य तरी ।।१९।। बाई म्हणे मज सद्‌गुरु प्राप्ती । व्हावी हेच इच्छा पोटी । परी नावडे गृहस्थ वा यति । प्रीती मोठी ब्रह्मचार्‍याची ।।२०।। विप्रे म्हणे का इतुक्यासाठी । व्हावे लागे अंतरी कष्टी । ब्रह्मचारी गुरु तुम्हास मिळती । अन्यथा गोष्टी न घडेल ।।२१।। सोमवासरी कार्तिकमासी । पत्रिका धाडू अवश्य तुम्हासी । सद्‌गुरु मिळेल तोचि दिवशी । संशय मानसी न धरावा ।।२२।। भोजन सारूनि विप्र म्हणे । आम्हा आता निरोप देणे । आजचि त्वरा करून निघणे । अवश्य जाणे औदुंबरी ।। २३।। इतुके बोलूनि विप्र गेला । बाईस मोठा ध्यास लागला । सद्‌गुरुप्राप्ती होणार मला । अल्पचि उरला काळ परी ।।२४।। आज आला भोजनासाठी । पाहता विप्र तो संतोष पोटी । काही पुण्य होते गाठी । म्हणूनि भेटी झाली मज ।।२५।। असता तो जरी ब्रह्मचारी । उपदेश त्याचाचि घेत्ये तरी । विकल्प देखूनि मम अंतरी । गेला परी दूर तो ।।२६।। पंढरपुरीचा पांडुरंग । तैसा गमला तो द्विज शुभांग । परी भुलले मदंतरंग । सोडिला संग व्यर्थ की ।।२७।। विठ्‌ठलाजवळी करूनि वास । येईल कासया औदुंबरास । संपादणी दाऊनि मानस । भूलविले खास तेणे मम ।। २८।। झाला स्वये सेना न्हावी । श्रीनिवास तो मायालाघवी । यवनरायास निःशेष भुलवी । स्वरुप लपवी परमात्मा ।।२९।। तैसेचि घडले बहुत करूनि । अज्ञाने मी भ्रमल्ये पापिणी । आला होता जगाचा धनी । गृहस्थ म्हणूनि दवडिला परी ।।३०।। यापरी बाई विचारमग्न । पुढे पातला निश्चित दिन । परी नये पत्रिका म्हणून । उत्सक मन झाले तिचे ।।३१।। इकडे तिचा पिता करविरा । पाहाया काही न्याय व्यवहारा । जाऊ म्हणे भूपदरबारा । करूनि त्वरा पूर्व दिनी ।।३२ ।। आठ चार दिवस लागती । म्हणूनि दुहिता न्यावी सांगाती । आपुला विचार सांगूनि तिजप्रती । सवेचि निघती दोघेजण ।।३३।। गुरुप्राप्तीचा निश्चित दिन । त्याची नसे काही आठवण । पित्याचा व्यवहार बिकट जाणून । झाली तल्लीन विचारी ।।३४।। दुजे दिनी दहा घटिकेस । येऊन पोचली करविरास । परी कार्यमग्न असता मानस । येसूबाईस विसर पडला ।।३५।। बांधवगृह एक वसतिस्थान । तेथे जाती दोघेजण । सोमवारचे उपोषण । आले कळून बाईस पुढे ।।३६।। राहिली होती ज्यांचे घरी । तेथील काही पुरुष नारी । श्रीगुरुदर्शना निघती सत्वरी । भाव अंतरी धरूनि ।।३७।। बाईस कळले वर्तमान । येथे असे एक नररत्न । दत्तावतार मानिती जन । जाती म्हणून दर्शनासी ।।३८।। ईश्वरीसूत्र न कळे कवणा । येरीसही झाली वासना । तत्काळ सारूनिया स्नाना । आपण या जनासवे जावे ।।३९।। ऐसा विचार येता चित्ती । श्रीगुरुदर्शना आली मठी । स्वामी तिजला पाहूनि म्हणती । असे निश्चिती आजचि की ।।४०।। गुरु पाहिजे ब्रह्मचारी । करी ती आपुली इच्छा पुरी । ऐसे ऐकता चकित येरी । म्हणे मद्वैखरी वदली हे ।।४१।। आळते गामी जनकगृही । विप्रास मी कथिले बाई । परी काय सांगावी नवलाई । जाणिले काही हद्‌गत ।।४२।। आल्या होत्या सवे युवती । आश्चर्ये त्या बाईस पुसती । कधी तुम्ही हे पाहिले असती । अथवा भेटी झाली नवी ।।४३।। बाईने कथिले वृत्त साद्यंत । म्हणे हाचि मम श्रीगुरुनाथ । पुरविले माझे मनोरथ । वचन सत्य केले आपुले ।।४४।। मत्पित्याचे येथे आगमन । घडवूनि आणी जे कारण । तेचि झाले पत्रिकाप्रेषण । देवा धन्य तुमची कृती ।।४५।। भोजनाचे करून निमित्त । सदना आला जो गृहस्थ । तेणे केला दिवस निश्चित । झाला सत्य तोचि की ।।४६।। अनन्य भावे येसूबाई । येणे परी स्तोत्र गाई । आठ दिवस करविरी राही । पुढे जाई स्वग्रामा ।।४७।। इकडे पाहूनि कार्तिक महिना । ताराबाईस झाली वासना । श्रीगुरुस न्यावे विठ्‌ठलदर्शना । तेणे सर्वजणा यात्रा घडे ।।४८।। एकेचि स्थळी करिता वास । कंटाळूनि गेले मानस । स्थान हे सोडावे काही दिवस । जेणे औदास्य नष्ट होय ।।४९।। श्रीगुरुची पडता अनुमती । भक्त बहुत सवे निघती । ताराबाईने केली आरती । मिरजेप्रती येती पुढे ।।५०।। लाड मोठा भाग्यवान । स्कंदी बसवूनि नेई श्रीकृष्ण । सवे असता एक अश्वयान । स्वामीस आरोहण नावडे त्यात ।।५१।। कोणी एक सबळ मानव । आपुले शक्तीचा मानूनि गर्व । म्हणे मी मल्ल असे अपूर्व । तुमचा गुरुराव वाहीन स्कंदी ।।५२।। सुमनतुल्य यांचा भार । यांसी वाहीन प्रहरोप्रहर । कायसा मोठा यात बडिवार । नेईन दूर दहा कोस ।।५३।। श्रीगुरुनी ते वच ऐकिले । म्हणती अवश्य हे पाहिजे केले । त्याच्या खांद्यावरी बैसले । कौतूक दाविले क्षणभरी ।।५४।। उचलूनि घेता वाटे जड । मनी म्हणे हे कार्य अवघड । गर्वे कैसा मी झालो मूढ । केली बडबड व्यर्थ की ।।५५।। कैसा अंगी भरला ताठा । बळेचि मागूनि घेतले संकटा । लोक म्हणतील मज निर्लज्ज मोठा । खाली ठेविता गुरुराया ।।५६।। ऐसा मल्ल तो चिंताक्रांत । शेवटी जाहला गर्वहत । खाली ठेवूनि श्रीगुरुनाथ । वंदन करीत साष्टांग ।।५७।। तेचि सद्‌गुरु लाडाप्रती । सर्वदा वश पाहूनि भक्ती । वाहनाची या आम्हा प्रीती । ऐसे सांगती सर्वांसी ।।५८।। कधी कधी कृष्णा स्वार । तैसाच रामभाऊ मुरगुडकर । किंवा कोणी अन्य किंकर । निवडिती गुरुवर निज इच्छे ।।५९।। असो अनुसंधान पाहा मागील । पंढरीस निघती भक्त सकळ । लाडाचे स्कंदी बैसती दयाळ । काही काळ नित्य नियमे ।।६०।। हळू हळू क्रमिता पंथ । स्वामी म्हणती गुरुदेवदत्त । शिष्यही गर्जना करिती समस्त । नांदे मूर्तिमंत आनंद तेथे ।।६१।। वाट चालता रामकृष्णहरी । अभंग म्हणती परोपरी । श्रीगुरुमूर्ती पाहूनि नेत्री । सेवेकरी नाचताती ।।६२।। माध्यान्ह काळी सुस्थळ पाहून । द्विजकरे करविती पाकनिष्पन्न । आधी श्रीगुरुस नैवेद्य अर्पून । प्रसादभक्षण करिती ते ।।६३।। क्रम हाचि चाले दिवस आठ । पुढे आले एका ग्रामात । महामारीचा रोग तेथ । कहर करीत बहु दिन ।।६४।। घरोघरी रूदनध्वनी । गुरुभक्तांच्या पडे कानी । कोणी म्हणती गेला मरूनि । पुत्र सुगुणी एकुलता ।।६५।। कोणी म्हणती गेली गृहिणी । लहान मुले मागे टाकुनि । कोणी स्त्रिया म्हणती गृहधनी । गेला कापूनि मान आमुची ।।६६।। लक्षावधि मिळवूनि द्रव्य । गेला म्हणती पिता पितृव्य । लोपले माहेराचे नांव । धांव धांव श्रीविठ्‌ठला ।।६७।। ऐसा ग्राम दुःखे व्यापिला । तेथेचि पातला भक्तमेळा । पाहता पोटी उपजे कळवळा । अवघ्यांनी प्रार्थिला श्रीगुरु मग ।।६८।। निवारी देवा हे आता संकट । आम्हा न पाहवती यांचे कष्ट । मृत्यूने गिळिला ग्राम समस्त । उरले किंचित जन दिसती ।।६९।। तारा म्हणे गा श्रीगुरुराया । रक्षी आपुल्या भक्तसमुदाया । सोडूनि आले धन सुत जाया । विश्वासूनिया तव पायी ।।७०।। दिसूनि येता काही विपरीत । आपुला प्राण मी देईन येथ । रक्षक तूच दीनानाथ । आमुचा अंत न पाहावा ।।७१।। ऐकुनि तीस म्हणती श्रीगुरू । आधी रांडेस बंधन करू । सोडूनि दे हा स्वभाव भीरु । टाकी विचारू अन्यथा ।।७२।। कीलक एक भूमीमाझारी । स्वामींनी रोविला ते अवसरी । तत्काळ थांबवली महामारी । पूर्ण करी निजभक्तहेतु ।।७३।। ग्रामीचा मृत्यू तेव्हा थांबला । लोकास कळली सद्‌गुरुलीला । धावून येती दर्शनाला । झाला सोहळा बहु पुढे ।।७४।। चार दिन तेथे करूनि वास । जावया निघती पंढरीस । ऐकता दुःख झाले लोकांस । म्हणती सत्पुरुष चालिला ।।७५।। पोचवीत जाती ग्रामाबाहेर । पुढे निरोप घेती गुरूवर । दुजे दिनी पंढरपूर । मुक्तिक्षेत्र देखती भक्त ।।७६।। चंद्रभागेच्या वाळुवंटी । भव्य पटमंडप उभारिती । भक्तासहित श्रीगुरुमूर्ती । तेथेचि राहती आनंदे ।।७७।। सेवक सप्रेम नामघोष करिती । श्रीगुरू स्वये मध्ये नाचती । नाठवे तेथे दिवसराती । ऐसे क्रमिता पंधरा दिन ।।७८।। पुढें अवघे विचार करिती । श्रीगुरुस न्यावे दर्शनाप्रती । एकदा पाहूनि विठ्‌ठलमूर्ती । जावे मागुती करविरा ।।७९।। येथे आलो तो कार्यभाग । आधी संपादावा सांग । भवभयहारक पांडुरंग । पाहावा शूभांग एकदा ।।८०।। ऐसा जाणूनि भक्तकाम । निघाले श्रीगुरू करुणाधाम । पुंडलीकवरद मेघःश्याम । देखती सर्वोत्तम विठ्‌ठल तो ।।८१।। पुंडलीकवरदा हरि विठ्‌ठल । गर्जना ऐसी करिती सकळ । गुरुनी नमिला देव दयाळा । प्रचुरार्थ निर्मळ दावावया ।।८२।। गुरुचा बोल आणि कृती । जगा शासनदायक निश्चिती । आचार विचार धर्म नीती । यातचि दिसती पाहता ।।८३।। काही होता सुकृतोदय । गुरुपदी मन लीन होय । अविवेकी जना यांचे कार्य । अज्ञानमय भासे सदा ।।८४।। करावया जगदुद्धार घेतला असे जेणे अवतार । तयास कायसे शत्रू मित्र । वर्ते सर्वत्र सारिखा ।।८५।। परी ज्याचा जैसा भाव । तयासी तैसा होई देव । हेही विशद करी तत्त्व । श्रीगुरुराव कृतीने ।।८६।। विकल्प चित्ता न होय बाधक । निरसे कल्पना चिंता शोक । जेणे जाय भव मोह दुःख । श्रीगुरु कौतुक करिती तेची ।।८७।। गंगा वाहे आपुल्या मार्गे । स्नान तियेत करणे लागे । तैसा श्रीगुरू भजता अंगे । स्वहित सांगे भक्तासी ।।८८।। असो पाहावे अनुसंधान । गुरुने देवास केले नमन । ऐसे होता सेवकजन । करिती आचरण तेचि अवघे ।।८९।। पुढे जाऊनिया जवळी । पांडूरंगाची पगडी काढिली । गुरुंनी स्वशिरी धारण केली । पुन: ठेविली मागुती ।।९०।। ऐसी कृती त्रिवार  केली । मुखे काही बोलती बोली । समीप असता बडवे मंडळी । पाहात राहिली तटस्थ ।।९१।। म्हणती नव्हे हा सामान्य पुरुष । अवतरला दिसे जगन्निवास । करू द्यावे यथेष्ट यास । नातरी रोष येईल देवा ।।९२।। देखाताचि हा सतेज मानव । चित्ती निपजती पूज्य भाव । निःशंक हाचि पंढरिराव । बडवे सर्व म्हणती ऐसे ।।९३।। दर्शन घेऊन येणे रीती । श्रीगुरू तुळजापुरासी जाती । एक दिन राहून अक्कलकोटी । समूळ नाशिती भक्तशंका ।।९४।। नृसिंहभान समाधिस्थ । असती तेथ गेले समस्त । पुन: लाड होय साशंकित । हा काय गुरुनाथ मम गुरुचा ।।९५।। विचारासवेचि आला झटका । मुर्छेत कोणी म्हणे सेवका । द्वाडपणा न सोडिसी मूर्खा । मानूनि लटिका स्वदृष्टांत ।।९६।। अक्कलकोटीचे श्रीगुरुशिष्य । त्यांची विष्ठा लागली देहास । सत्य सत्य हे नव्हे भास । पाही आळस सोडूनि ।।९७।। बोलिला तो नाही दिसला । लाड देहावरी आला । विष्ठेचा बहु दुर्गंध सुटला । सर्वांनी देखिला चमत्कार ।।९८।। उत्सुक होऊनि अवघे पुसती । उभा अससी की समाधीपुढती । विष्ठा लागली शरीराप्रति । कारण कथी याचे आम्हा ।।९९।। येरू सांगे घडले वृत्त । स्वप्नींची विष्ठा झाली सत्य । ऐकता म्हणती अवघे भक्त । गुरुचा गुरुनाथ समाधिस्थ ।।१००।। सत्य श्रीगुरु दावी आम्हा । स्वतर्क येथे नये कामा । असो पुढे करविरग्रामा । आणिती गुणधामा गुरुराया ।।१०१।। डोळा देखता वैराग्यमठ । सेवक आल्हाद होय अत्यंत । दोन महिने क्रमिता पंथ । जहाले कष्ट सर्वांसी ।।१०२।। वार्ता कळता करविरवासी । बहु जन येती दर्शनासी । पाहता श्रीगुरुवदनशशी । सुख मानसी वाटे बहु ।।१०३।। एका विप्रकुमाराची कथा । पुढे वदवील श्रीगुरुवक्ता । जे जे मानले त्याच्या चित्ता । अविलंबे पूर्तता होय त्याची ।।१०४।। इति श्रीकृष्णलीलामृत । कर्ता करविता भद्रगिरिनाथ । पठण करोत भाविक भक्त । बाविसावा अध्याय गोड हा ।।१०५।। श्रीकृष्णार्पणमस्तु ।।
अध्याय २२ वा समाप्त
।।ॐ।।