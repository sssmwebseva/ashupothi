।।ॐ।।
अध्याय १६ वा
श्रीगणेशाय नम: । श्रीगुरुभ्यो नम: । जयजयाजी अत्रिनंदना । मायाविपिनविभंजना । अज्ञान-रजनीसंहरणा । श्रीगुरो कृष्णा तुज नमो ।।१।। देवा तुझे चरित्र गाढे । आणि मी तरी केवळ वेडे । परी मत्कर धरूनि पुढे । चालवी एवढे मागतो तुज ।।२।। मागे कथानक वर्णिले । श्रीगुरू ताराबाईस भेटले । अभिमानाचे परिणाम दाविले । शेवटी सुखविले भक्‍तजना ।।३।। एकाहूनि एक रसाळ । चरित्र दावी गुरुदयाळ । नयनी देखूनि जन सकळ । येती जवळ भावयुक्त ।।४।। परी ते नावडे श्रीगुरुराया । म्हणती इतुके भक्त कासया । यासी विश्वासहीन व्हावया । विचार काढूया आताची ।।५।। नातरी कुटिल आणि कपटी । वृथाचि आम्हा त्रास देती । ढोंग बहुत माजविती । आत्मस्वार्थी दक्ष जे ।।६।। ऐसे सन्निधही न यावे । म्हणूनि त्यासी विपरीत दावावे । मार्गी जाता आलिंगावे । एखादिये अबलेसी ।।७।। विपरीत देखताचि दुर्जन । म्हणती कैसे हे साधूपण । मूर्खत्वे व्यर्थ यांचे भजन । अज्ञानी जन करिताती ।।८।। गणिकेचे सदनी राहत । तेथेचि नर हा जेवी नित्य । कैसे नादी लागले जगत । आयुष्य व्यर्थ दवडिती ।।९।। जयाचे हीन असे प्राक्तन । ते गुरुस करिती वाक्ताडन । परी नेणती मूढ जन । महिमा श्रीकृष्णदेवाचा ।।१०।। परी जे पूर्वार्जिते बळकट । ते म्हणती हा केवळ दत्त । विपरीत कृत्ये त्यांचे चित्त । द्विधा न होत कल्पांती ।।११।। ऐसे भक्त आवडती । मनीहूनि त्यावरी प्रीती । त्यासी सवे घेऊन हिंडती । लीला दाविती श्रीगुरू ।।१२।। असो कोण एके दिनी । प्रातःकाळी श्रीकृष्णमुनी । काकडे आरती करूनि । भक्तजनी जागविले ।।१३।। म्हणती उठी गा दत्तात्रेया । मुखचंद्रमा दावी सखया । दिनकर पातला असे उदया । नयन पाहाया भुकेले ।।१४।। अज्ञान रजनी संपूनि गेली । चंद्रकिरणे निस्तेज झाली । कमळे उदकी विकासली । आनंदली द्विजकुळे ।।१५।। बहु भक्तांची झाली दाटी । म्हणती श्रीगुरु आता उठती । पुढे होईल काकडे आरती । भक्त गाती आनंदे ।।१६।। तो सोहळा नयनी पहावा । म्हणूनि जमला जनमेळावा । म्हणती उठा उठा जी देवा । चरण दाखवा लवकरी ।।१७।। तुझ्या चरणदर्शने आम्हा सुख वाटे । पुरुषोत्तम उठावे आता आनंदधामा । मनोविश्रामा गुरुराया ।।१८।। उदयापासूनि अस्तपर्यंत कष्ट । करितो उदरनिमित्त । काही साधिला नाही स्वार्थ । पापी अनंत असू आम्ही ।।१९।। परी तव मुख पाहता क्षणैक । तत्काळ हरती दोषादिक । निःशंक आम्हा हेचि तारक । सौख्यदायक वाटते ।।२०।। स्तवन ऐसे आकर्णिले। श्रीगुरू पर्यंकी जागे झाले । सवेचि उठूनिया बैसलें । समुदाय देखिले जनांचे ।।२१।। मग धरूनि लाडाचा हात । खाली उतरले सद्‌गुरुनाथ । चौरंगावरी बैसविती भक्त । पाद प्रक्षाळीत रामभाऊ ।।२२।। मुखही धुवोनिया झडकरी । नैवेद्य आणिली खारीक बरी । घालिता तेव्हा वदनाभीतरी । चूर्ण करी गुरुराय ।।२३।। मग म्हणती हे काय झाले । गरीब बापुडे तोंडी सापडले । तुम्ही हे कैसे न देखिले । अवश्य वाचविले पाहिजे ।।२४।। लाडाचा हस्त पुढे धरिला । खारकेचा चर वरी ठेविला । तव एक अळिका तये वेळा । दिसे सकळा बाहेर येता ।।२५।। ऐसे देखूनिया नवल । आश्चर्य करिती लोक सकळ । दत्तावतार असे केवळ । म्हणती न करील काय हा ।।२६।। खारीक सर्व चूर केली । परी अळिका कैसी वाचविली । काय एक न करी गुरुमाऊली । कर्तुमकर्तुं शक्ती जिची ।।२८।। मग सर्व मिळूनिया जन । स्तुती आरंभिली प्रेमे करून । देवाधिदेव नारायण । म्हणती निधान श्रीगुरु ।।२९।। कृपे रजकाचा केला नृपती । वांझ वृध्देस दे पुत्रसंतती । क्षणात तंतुक नेला पर्वती । अगाध ख्याती त्रिभुवनी ।।२९।। वांझ महिषी दुग्धवती । केली पाहूनि कृपादृष्टी । ब्रह्माविष्णु गिरिजापती । तुजला ध्याती सर्वदा ।।३०।। कर्ता अकर्ता तूचि एक । अळी वाचवूनि केले कौतुक । होसी सगुण जगन्नायक । आम्हा तारक पूर्वपुण्ये ।।३१।। तपःपर्वत बहुत होते । म्हणून दिससी तू आम्हाते । काळाचाही धाक न वाटे । श्रीगुरुमुर्ते पाहता तूज ।।३२।। कृपार्णवे श्रीगुरुमाऊली । संसारी तव बाळे श्रमली । आता तुझ्या कासे लागली । प्रेमपान्हा पाजी तया ।।३३।। ऐसी स्तुती बहुत प्रकारे । केली पौरजनी हर्षभरे । काकडे आरती झाली गजरे । ठेविती शिरे पायावरी ।।३४।। कार्तिक मासाचे होते दिवस । यात्रा जाय पंढरीस । वासना झाली कृष्णा लाडास । पाहू जगदीश एकदा ।।३५।। प्रथम पाहू ज्ञानेश्वरा । अलकावतीवासी करुणाकरा । पुढे जावे पंढरपुरा । दीनाचा सोयरा जेथे असे ।।३६।। श्रीगुरुस करिता प्रार्थना । म्हणती जाऊ नको कृष्णा । यातायात कारणाविना । बरी वाटेना आम्हासी ।।३७।। मना न येती श्रीगुरुवच । नित्य विनवणी करी तीच । शेवटी म्हणती एकदा जाच । भोगणे जाच न सुटे तुला ।।३८।। किंचित आज्ञा मिळता ऐसी । सत्वर आला मिरज ग्रामासी । वांच्छा उद्‌भवली त्याचे मानसी । पाहू रामदासी गाडगीळ ।।३९।। दोन्ही नेत्र असती अंध । परी पुरुष तो केवळ  वंद्य । कीर्ती ऐकता जावे सन्निध । कृष्णा लाड चिंती मनी ।।४०।। निघाला तेव्हा शोध करीत । शेवटी झाली सत्पुरुष भेट । परी बुवांनी फिरविली पाठ । म्हणती नष्ट आला हा ।।४१।। सन्मुख जाऊनि श्रीकृष्णभक्त । गाडगीळबुवासी नमू पाहत । तव ते होऊनि क्रोधाविष्ट । नको हात लावू म्हणती ।।४२।। अमृतोदधि असता पुढे । हुडकीत आलास ओढे खोडे । चिंतामणी त्यागुनि शोधिसी खडे । आम्हा नावडे ऐसा नर ।।४३।। ऐसे बोलूनिया वचन । सवेचि केले गालिप्रदान । येरु भये झाला दीन । वंदी चरण बळेचि ।।४४।। वचन बोलिले रामदासी । परी कळले नाही लाडासी । पुढे निघाला आळंदीसी । गुरुवचनासी लंघूनिया ।।४५।। ग्राम एखादा माध्यान्ह समयी । पाहूनि तेथे भिक्षेस जाई । न मिळे अन्नग्रास एकही । ऐसेचि होई नित्य नित्य ।।४६।। उपवास घडला दिवस दोन । करवेना पुढे मार्गक्रमण । अपराध आपुला काही नेणून । देई दूषण जगासी ।।४७।। धर्मलंड हे ग्रामवासी । भिक्षा न घालिती गोसाव्यासी । तीन दिवस मी असे उपवासी । करू कैसी गत पुढे ।। ४८।। एखादे ग्रामी करिता वस्ती । राहू नका येथ अवघे म्हणती । कुदशा आली लाडाप्रती । श्रीगुरुसंगती सोडिता ।।४९।। मार्गी ऐसा भोगुनि त्रास । लाड पातला आळंदीस । विफळ झाले अवघे आयास । ते दिनी त्यास दर्शन नसे ।।५०।। दहा घटिका संपली राती । लोक आपुल्या गृहा जाती । लाडास वाटली बहुत खंती । ज्ञानेश्वराप्रती विनवितसे ।।५१।। ज्ञानेश्वरा तुज ऐसा संत । शोधिता न मिळे त्रिभुवनात । अवतार तुझा दीनोद्धारार्थ । आलों धावत दर्शना ।।५२।। कपाट लावूनि बैसलासी । इतुक्यात निद्रा आली कैसी । काय माझे अंतर नेणसी । आलो तुजपासी सद्‌भावे ।।५३।। तीन दिवस उपवास केला । आशा बहुत होती मजला । परी आता उपाय थकला । निष्ठुर झाला ज्ञानेश ।।५४।। लाड ऐसा होऊन कष्टी । धर्मशाळेसी करी वस्ती । निद्रामग्न झाला शेवटी । स्वप्न दृष्टी देखिले ।।५५।। ब्राह्मण एक म्हणे बोवा । भिकेचा नाद का लागला बरवा । तुकडे मागणे केव्हा केव्हा । ऐसेचि जीवा रुचते की ।।५६।। कृष्णा म्हणे का करिता कोप । आलो ज्ञानेश्वरासमीप । द्विज पुसे दर्शन इच्छेनुरुप । का न अद्याप घेतले ।।५७।। येरू म्हणे मज झाली राती । कपाटे अवघी बंद होती । ब्राह्मण म्हणे तुम्हाप्रती । अटक न होती येता तरी ।।५८।। कृष्णा म्हणे प्रातःकाळी । येईन मी समाधीजवळी । तनु अवघी हतबल झाली । क्षमा केली पाहिजे ।।५९।। देखूनिया ऐशा स्वप्ना । सवेचि जागा झाला कृष्णा । निरसूनि गेला अज्ञानपणा । म्हणे मी आज्ञा मोडिली ।।६०।। जाऊ नको वदले स्वामी । परी आलो आळंदी ग्रामी । अंतर पडिले सेवाधर्मी । केवळ मू्ढ मी पापात्मा ।।६१।। सद्‌गुरुची आज्ञा मोडिता । मार्गी झाली बहु अपेष्टा । ज्ञानेश्वरासही नावडता । झालो मी पुरता दुर्दैवी ।।६२।। काय म्हणूनि मागता तुकडे । व्यर्थ का आला तुम्ही इकडे । ऐसे बोल ऐकता वाकुडे । उकलले कोडे मज सर्व ।।६३।। स्वप्नींचा नव्हे तो ब्राह्मण । केवळ ज्ञानराज भगवान । समर्थांचा शिष्य जाणून । दिधले दर्शन निद्रेमाजी ।।६४।। मग्न असता ऐशा विचारी । संपून गेली अवघी रात्री । येऊनि इंद्रायणीतीरी । स्नानादि सारी यथाविधी ।।६५।। पुढे जाऊनि देवालयी । येरू समाधीदर्शन घेई । म्हणे मी गुर्वाज्ञा मानिली नाही । पदरी घेई दास परी ।।६६।। ज्ञानेश्वरा तूचि श्रीकृष्ण । तूचि माझा स्वामी पावन । कळले नाही तव महिमान । आलो म्हणून ये ठायी ।।६७।। श्रीगुरुकृष्णसरस्वती । ज्ञानेश्वरा तुझीच मूर्ती । नेणे माझी अल्पमती । कळले शेवटी सर्व परी ।।६८।। ऐसा लाड होऊनि दीन । आळंदीस करिता भिक्षाटण । ते दिनी मिळाले किंचित अन्न । झाला प्रसन्न श्रीगुरू ।।६९।। भोजनोत्तर म्हणे अंतरी । कैसे तरी आलो येथवरी । एकदा नयनी पाहून पंढरी । जाऊ करविरी सवेचि ।।७०।। ऐसा विचार येता चित्ती । पंढरपुरास आला पुढती । डोळा पाहिली विठ्‌ठलमूर्ती । ते दिनी वस्ती तेथे करी ।।७१।। निद्रेत दुजे देखिले स्वप्न । ब्राह्मण एक कृष्णवर्ण । दुजासवे करी भाषण । लाड आपण ऐकतसे ।।७२।। लाडाकडे दावूनि बोट । एक पुसे हा कोण येथ । दुजा म्हणे श्रीगुरुभक्त । तुकडे मागत आला असे ।।७३।। तिकडे भरेना याचे पोट । म्हणूनि यत्‍न केला अचाट । श्रीकृष्णभक्त हा मोठा धीट । आम्हास वीट परि याचा ।।७४।। ऐकता ऐसा विप्रसंवाद । लाडास वाटला बहुत खेद । व्यर्थ सोडिले श्रीगुरुपद । बुद्धिमंद होऊनि ।।७५।। स्वप्नीच दुःख ऐसे करी । जागा झाला पुढे लौकरी । भिक्षा मागता पंढरपुरी । न मिळे ग्रासभरी तयासी ।।७६।। आज्ञा जावया दिधली विठ्‌ठले । म्हणून खावया काही न मिळे । श्रीगुरुचे वचन मोडिले । देव कोपले भूतळींचे ।।७७।। ऐसा विचार करूनि कृष्णा । यावया निघाला करविरपट्‌टणा । निश्चित वाटले तेव्हा मना । करिता अवज्ञा कोपला गुरू ।।७८।। मार्ग चालता झाला अशक्त । प्राण आले कंठगत । ग्राम देखूनि एक मार्गात । भिक्षा मागत ते वेळी ।।७९।। चार सहस्त्र तेथिची वस्ती । मधुकरी न मिळे भुकेपुरती । तेव्हा आठवली गुरुची उक्ती । अश्रु येती नेत्रांतरी ।।८०।। श्रीगुरू माझा ज्ञानेश्वर । श्रीगुरु केवळ शारंगधर । श्रीगुरू काशीविश्वेश्वर । नेणे मी नर अज्ञानी ।।८१।। गाडगीळ रामदासी बोलिले । मजला तेव्हा नाही कळले । अविचारेचि चित्त गुंगले । आता आले प्रत्यया ।।८२।। शिक्षा पावलो यथायोग्य । कोपले ज्ञानेश्वर पांडुरंग । श्रीगुरुवचनाचा करिता भंग । देवासही मग अप्रिय तो ।।८३।। आजपासूनि श्रीगु्रुराया । सोडूनि जाईन आणिके ठाया । तरी जळी हे माझी काया । पावो विलया सर्वस्व ।।८४।। वाचवील तो श्रीगुरुराय । तरी मजला दिसती पाय । येथेचि आज घडता अपाय । विफल होय वांच्छा ही ।।८५।। मरणाहूनि माध्यान्हकाळ । परम कठीण म्हणती सकळ । अनुभवा आली भुकेची तळमळ । वैरिया वेळ न येवो ही ।।८६।। चित्त ये रीती झाले व्यग्र । लाड आला गावाबाहेर । निष्ठुर झाला परमेश्वर । न मिळे आहार त्या योगे ।।८७।। दिवस उरला दहा घटी । भुकेने नेत्र गरगरा फिरती । अशक्य होता गमन पुढती । वृक्षातळवटी बैसला ।।८८।। चित्ती स्मरले श्रीगुरुपद । म्हणे अक्षम्य मम अपराध । मरणकाळ पातला सन्निध । गहन प्रारब्धगती हे ।।८९।। श्रीगुरू कोपता ब्रह्मादिक । कदाकाळी न होती रक्षक । मातेने स्वये वधिता बाळक । रक्षण अशक्य इतरासी ।।९०।। अपराध केला हे तव सत्य । बोलणे आता काय व्यर्थ । क्षमा न करिता सद्‌गुरुनाथ । मरणे निश्चित येथेचि ।।९१।। ऐसे बोलूनि पडे धरणी । लाडास तेधवा आली ग्लानी । ऐकिली तेणे तृतीय स्वप्नी । विप्रवाणी मंजुल ।।९२।। रथी बैसला आता सूर्य । अन्नोदकाची चिंता काय । ऊठ ऊठ सावध होय । ऐसा समय दवडू नये ।।९३।। कृष्णा तत्काळ जागा झाला । पुढे देखिली एक अबला । समीप येऊनि बोले बोला । कोण गा बैसला नर तेथ ।।९४।। सुकूनि गेले अवघे वदन । शरीरी पीडा असे कोण । येथ का बैसलासी येऊन । सांग कोठून आलासी ।।९५।। व्यर्थ का पुससी म्हणे कृष्णा । उगेचि जाई आपुल्या भुवना । येरी म्हणे तव कामना । करीन पूर्णा शक्य तरी ।।९६।। कृष्णा करी स्ववृत्त कथन । दीड दिवसाचे उपोषण । बाई म्हणे देईन अन्न । करी भक्षण आताचि ।।९७।। शुद्राची मी असे नारी । पती माझा शेतकरी । त्यासाठी आणिली भाकरी । देते परी तुज आता ।।९८।। समीप असे आमुचे शेत । येसी तरी जाऊ तेथ । भक्षणा मिळती अन्य पदार्थ । पती भगवद्‌भक्त असे मम ।।९९।। येरे मान्य करूनि गोष्टी । आला बाईच्या शेताप्रती । कृषिवल अवघे नमन करिती । देखूनि मूर्ती बोवाची ।।१००।। वृत्त अवघे करूनि श्रवण । आधी तयासी घालिती भोजन । सवे भाकरी देती बांधून । समाधान लाडासी ।।१०१।। होता एक श्रीगुरुकृपा । पुढे प्रवास झाला सोपा । लाड म्हणे मायबापा । दाखवी रूपा लवकरी ।।१०२।। चार दिवस संपूर्ण होता । परतूनि आला वैराग्यमठा । श्रीगुरुमूर्ती नयनी पाहता । चरणी माथा ठेवीतसे ।।१०३।। पुसती तयासी श्रीगुरुराय । हिंडून फिरून आला काय । येरू म्हणे घडला अन्याय । तुमचे पाय अंतरले ।।१०४।। आम्हासाठी झालास सगुण । अज्ञाने तुज गेलो टाकून । आता आलो अनन्य शरण । कठोरपण सोडावे ।।१०५।। निराकारत्व म्हणती श्रेष्ठ । निर्गुणवादी बहु पंडित । आम्हासी सगुणरुपी हेत । जडले चित्त येथेचि ।।१०६।। होऊ नको  निराकार । ऐसाचि राहे निरंतर । रूप पाहता निवती नेत्र । कृपासागर गुरुराया ।।१०७।। मज सारिखे सामान्य जन । रुचे तयासी रूप सगुण । शुद्र यातीत पावलो जनन । नसे ज्ञान मज काही ।।१०८।। निर्गुण अनंत व्यापक होसी । वेदांत सांगे अखिल जनासी । मजला वाटे भय मानसी । ऐकता ऐसी ज्ञानवाणी ।।१०९।। सर्वदा आम्हा हेचि आवडे । अखंड दावी सगुण रूपडे । जाईना मी आणिकेकडे । परी एवढे करी क्षमा ।।११०।। स्वामी म्हणती पुरला हट्‌ट । आता सेवन करी एकांत । येरू मान्य करी वचनार्थ । सदा बैसत विजन स्थळी ।।१११।। अवज्ञा करूनि गेलो दूर । तेणे कोपला श्रीगुरुवर । लाड ऐसा करी विचार । झाले अंतर दुःखी बहू ।।११२।। दृष्टांत देखिला तेणे राती । समीप आली एक युवती । स्तनपान करवी आपणा प्रीती । लाड चित्ती लज्जित तदा ।।११३।। आपण असूनि वृध्द नर । स्तनपान केले जैसा किशोर । काय हा घडला चमत्कार । करी विचार स्वप्नीच ।।११४।। खडबडून झाला जागृत । वदनी दुग्ध असे किंचित । स्तनपान केले इतुके सत्य । परी न दिसत जवळी कोणी ।।११५।। नाही आम्हा क्रोध आला । लाडास ऐसा हेत सुचविला । स्वामी श्रीकृष्ण तोचि भला । आवडे मला कृष्ण म्हणे ।।११६।। तैपासूनि कृष्णा लाड । वैराग्यमठी राहिला अखंड । पुढे चरित ऐका गोड । कैवल्यपद देई जे ।।११७।। इति श्रीकृष्णलीलामृत । कर्ता करविता भद्रगिरिनाथ । पठण करोत भाविक भक्त । षोडशोध्याय गोड हा ।।११८।। श्रीकृष्णार्पणमस्तु ।।
अध्याय १६ वा समाप्त
।।ॐ।।