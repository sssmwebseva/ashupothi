।।ॐ।।
अध्याय १७ वा
श्रीगणेशाय नम: । श्रीगुरुभ्यो नम: । निराकार आकार येती । निजभक्तासी ब्रह्म भासती । वेडा म्हणती अज्ञान जन ।।१।। ताराबाईचे धन्य दैव । गृही वसती श्रीकृष्णदेव । स्वर्गसुखासी वाटे उणीव । धरिता भाव गुरुपायी ।।२।। नित्य पाच वेळ आरती । सेवकी आरंभिली प्रीती । तेची परी प्रसाद वाटिती । देव वांच्छिती मनी जो ।।३।। ऐसे असता वर्तमानी । अरुणोदयी एके दिनी । काकडे आरती प्रेमे गाऊनि । उठा म्हणूनि विनविती ।।४।। उठून बैसले श्रीगुरुराज । कृपादृष्टी पाहती सहज । निश्चित असे जे का काज । तेचि आज करा म्हणती ।।५।। तव भोवताली भक्तजन । अनन्य भावे करिती गायन । सोडी निद्रा म्हणता ऐकून । हास्यवदन श्रीगुरू ।।६।। म्या मानवदेह धारण केला । तो काय निद्रेने सफल झाला । जागृत असता म्हणती निजला । कैसा भुलला जनवृन्द ।।७।। परी संसारा नाही भुलले । माझ्या ठायी चित्त ठेविले । शुद्धभावे येथे पातले । क्षणभरी विसरले निज दुःख ।।८।। धन्य धन्य यांचे प्रेम । यास्तव घेणे आम्हा जन्म । तुच्छ वाटे वैकुंठधाम । यासवे आराम बहु होय ।।९।। मुळीपासूनि जे निर्गुण । बळेची त्यास लाविती गुण । म्हणती विसावा आमचा पूर्ण । तूचि श्रीकृष्णगुरूराया ।।१०।। रात्रंदिवस हेचि चिंतिती । प्रपंच तेणे नाठवे चित्ती । स्वांगे जन्म घेणे यासाठी । वांच्छापूर्ति करणे पडे ।।११।। ऐसे श्रीगुरू मनी चिंतिती । इकडे सेवक आनंद करिती । तो कृष्णा स्वार आला मठी । पाहता म्हणती स्वामी तया ।।१२।। आजा तुझा होता वारकरी । त्वाही जावे पंढरपुरी । येरू म्हणे तूचि श्रीहरी । कासया दुरी पाठविसी ।।१३।। पुढे लोक तया म्हणती । माळकऱ्यांची तुमची वृत्ती । तुम्ही जावे पंढरीप्रती । वारीची निश्चिती एक करा ।।१४।। ऐसेचि सांगती सर्व लोक । रात्री स्वप्न देखिले एक । कोणी माळकरी म्हणे ऐक । पंढरीनायक बोलावी तुज ।।१५।। सवेचि जागा झाला भक्त । निजमातेसी स्वप्न सांगत । येरी म्हणे हाचि हेत । असे मनात बहु दिन ।।१६।। दारिद्रय नांदे आमच्या घरी । खावया न मिळे पोटभरी । द्रव्य नसता कैसी वारी । विचार करी पुत्रा हा ।।१७।। पीडी तुजला अपस्मार । द्रव्यार्जनासी तेणे अंतर । येरू म्हणे रक्षील श्रीधर । तरी पंढरपुर पाहीन ।।१८।। रुपये पाच जवळी होते । म्हणे हे मज पुरती माते । येरी सांगे मजला येथे । गृही खर्चा ते न पुरती ।।१९।। नेसावया वस्त्र नूतन । मजला आधी देई आणून । ऐकता भक्तास संकट दारूण । म्हणे हे करीन अवश्य ।।२०।। मातेसमान अन्य दैवत । शोधिता नाही त्रिभुवनात । पुरवू तिचा मनोरथ । जाऊ चालत पंढरीसी ।।२१।। गुरुभक्तीचे कैसे तत्त्व । आपाप कळे श्रुतिगौरव । कृष्णा नेणे मातृदेवो भव । उपजे सद्‍भाव परी तया ।।२२।। पथ कैसा तरी होवो बिकट । परी जननीचे हरू संकट । यातचि श्रीगुरू होईल तुष्ट । हरील कष्ट माझे की ।।२३।। ऐसा विचार येता चित्ती । वस्त्र आणिले त्वरितगती । पुढे आला वैराग्यमठी । श्रीगुरू पाहती तयाकडे ।।२४।। म्हणती बरवे केलेस पोरा । पायी न जावे पंढरपुरा । येथे जी का राजमंदुरा । करून त्वरा जाई तेथे ।।२५।। आज्ञा मान्य करूनि येर । अश्वशाळेस आला सत्वर । तेथे जो का रखवालदार । होता मित्र कृष्णाचा ।।२६।। कृष्णास बघता आठव झाला । म्हणे जासी की पंढरीला । आमुचा निश्चय श्रीविठ्‌ठला । पाहावे डोळा प्रतिवर्षी ।।२७।। इच्छा करी आमुची भार्या । पाहू एकदा पंढरीराया । तीसही सवे घेऊनिया । उदयीक जावया निघू आम्ही ।।२८।। तूही जरी जाऊ इच्छिसी । आमची घोडी देऊ तुजसी । वाहनी बैसूनि जावे सुखेसी । दर्शनासी विठ्‌ठलाच्या ।।२९।। आम्ही असू दोघेजण । करावे लागेल शकटारोहण । मागे अश्वसंरक्षण । गृही कोण करी मग ।।३०।। भक्ताने ते केले मान्य । चित्ती वाटले समाधान । निघाला करूनि अश्वारोहण । करणी पूर्ण गुरुची म्हणे ।।३१।। वैराग्यमठा येऊन आधी । भावे सद्‌गुरुचरण वंदी । जाऊन या म्हणती दयाब्धी । आता न पीडी अपस्मार ।।३२।। येरू म्हणे तू असता राजी । बैसावया दिधला वाजी । येरवी गती न बरवी माझी । तूचि देवाजी आमुचा ।।३३।। ऐसी करुनि बहु स्तुती । पुढे आला पंढरीप्रती । यात्रेची झाली अमित दाटी । विठ्ठलमूर्ति न दिसे तया ।।३४।। देवालयी न होय रीघ । भक्तासी चिंता उपजे मग । कैसा दिसेल पांडुरंग । फिटेल पांग नयनाचा ।।३५।। जेणे धाडिले येथे मज । कृपा करील तो श्रीगुरुराज । पांडुरंगदर्शन होईल सहज । चिंतेचे काज काय मग ।।३६।। यापरी चित्त करून अचल । महाद्वारी उभा भक्त प्रेमळ । पुजारी एक पाहून जवळ । म्हणे श्रीविठ्‌ठल दावाल की ।।३७।। करविराहून आलो येथ । अपस्मारपीडेने देह अशक्त । इतुक्या जनसमाजात । जाणे होत अशक्य मज ।।३८।। सहज ऐसे भक्ते विनविले । पुजारियाने मान्य केले । येरास राउळी सवेचि नेले । आयास झाले न किंचित ।।३९।। सिंहासनी बैसला देव । वैराग्यमठींचा श्रीगुरुराव । पांडुरंग रमामाधव । भक्तास्तव होय ऐसा ।।४०।। माझा गुरु हा म्हणे कृष्णा । सिंहासनारुढ दिसतो नयना । उभा कोठे तो पंढरीराणा । सर्वाजणा पुसतसे ।।४१।। रत्नमाळा शोभती गळा । भाळी कुंकुमाचा टिळा । शुभ्र अंगरखा घालूनि बैसला । श्रीगुरु सावळा आमुचा ।।४२।। जन म्हणती कटी कर । ठेवूनि उभा विटेवर । न दिसे तुजला काय श्रीधर । तुळशीहार जो कंठी धरी ।।४३।। उभा असता म्हणसी बैसला । तुळसीहार म्हणसी रत्नमाला । नीट पाही उघडून डोळा । भ्रम पडला बहुधा तुज ।।४४।। ऐकता भक्ते मनी । जाणिली श्रीगुरुची करणी । उगाचि मस्तक ठेवी चरणी । देवगुरु दोन्ही एक म्हणे ।।४५।। पुढती पाहता सिंहासनी । उभा देखिला मोक्षदानी । विठ्‌ठल जैसा कथिला जनी । हस्त दोन्ही कटावरी ।।४६।। भक्त तेव्हा करी स्तुती । ऐके ऐके गा कमलापती । क्षण एक दाऊनि श्रीगुरुमुर्ती । झालास पुढती पूर्ववत ।।४७।। युगायुगी उभा राहून । दुखले बहुत तुझे जघन । क्षणभरी बैसलासी म्हणून । रुप धरून मम गुरुचे ।।४८।। दाखवावया रत्‍नाहार । दूर केला की तुळसीभार । निमिषार्ध दाऊनि  वेष सुंदर । उभा विटेवरी राहसी पुन: ।।४९।। ऐसे गाइले बहु स्तोत्र । सवेचि आला राउळाबाहेर । म्हणे माझा श्रीगुरुवर । भरला सर्वत्र सारिखा ।।५०।। आता कासया राहू येथ । पाहिला एकदा पंढरीनाथ । अश्वारोहण करून त्वरित । क्रमी पंथ करविराचा ।।५१।। अल्प काळेचि वैराग्यमठा । येऊन वंदी श्रीगुरुनाथा । सर्वा सांगे वर्तली कथा । रामजी एकला म्हणतसे ।।५२।। आजचि श्रीगुरू भोजनोत्तर । निद्रिस्त असता मंचकावर । छाटया धुवाया गेलो सत्वर । तेथे चमत्कार देखिला ।।५३।। गुराखी पोरे गंगातटी । निजानंदे खेळ खेळती । तेथे श्रीकृष्णसरस्वती । उभे असती एकले ।।५४।। पाहता मना आश्चर्य बहुत । मठी असता श्रीगुरुनाथ । इतुक्यात कैसे आले येथ । अवघे भक्त असती कोठे ।।५५।। चित्ती केला म्या संकल्प । आपण तरी जावे समीप । अदृष्य झाले परी ते रुप । कौतुक अमूप वाटले मज ।।५६।। सवेचि धुवोनिया छाटी । धावत आलो वैराग्यमठी । श्रीगुरू पर्यंकी निद्रिस्त असती । अवघे सांगती सेवक ।।५७।। शिंदनोर्लीकर हरिपंत । म्हणे मी होतो शय्यागारात । निद्रिस्त देखूनि श्रीगुरुनाथ । आला चित्तांत विकल्प ।।५८।। चालविणार जगद्व्यापार । निद्रा कैसी तया अपार । ऐशा विकल्पे भरता अंतर । घडला चमत्कार ऐका तो ।।५९।। शय्यागृहाचे कोनातुनी । अवचित कर्णी पडे ध्वनी । मुर्खा आमुचा अंत पाहूनि । दोषासि धनी होसी का ।।६०।। ऐकता ऐसे भयत्रस्त । कोण बोलिला न कळे येथ । हरिपंते ऐसा वृत्तांत । येता मठात सांगितला ।।६१।। मी म्हणे गंगातीरी होते । हरिपंत म्हणे निजले येथे । दळवी म्हणे का करितां तंटे । लीला कोणा ते कळे ही ।।६२।। त्वाही येऊन सांगीतले । पंढरीस राउळी श्रीगुरु देखिले । पाहता ऐसे येणेची व्यापिले । त्रैलोक्य सगळे वाटतसे ।।६३।। ऐसे भक्त करिती गोष्टी । इतुक्यात श्रीगुरुदेव बाहेर येती । मागील द्वारी चला म्हणती । शिष्य धावती सेवेचि ।।६४।। औंदुबरातळी आसन । तेथे बैसले श्रीगुरुकृष्ण । भोवते उभे सेवकजन । करिती स्तवन सद्‌भावे ।।६५।। श्रीगुरू म्हणती घात झाला । बुडे तो आधी पाहिजे काढिला । आधार त्याचा अवघा तुटला । कडे आणिला पाहिजे ।।६६।। ऐसे ऐकता श्रीगुरुवचन । हे काय म्हणती सेवकजन । स्वामी निजवस्त्र हाती देऊन । दाविती पिळून भक्तासी ।।६७।। मांडीवर होते वसन । आर्द्र झाले ते पाहती जन । पिळता निघे क्षार जीवन । सर्वांस पूर्ण आश्चर्य ।।६८।। एक मास पुढे लोटला । वैराग्यमठी नर एक आला । नमन करूनि श्रीगुरुला । सांगे सकळा स्ववृत्त ।।६९।। राजापुरी आमुची वस्ती । द्रव्यार्जन करितो वैश्यवृत्ती । समुद्री आमुच्या नौका असती । सर्व संपत्ती अनुकूल ।।७०।। श्रीगुरु आले आमुच्या गावा । आम्ही यासी देखिले तेधवा । तारक हेचि वाटले जीवा । चरणी सद्‌भाव धरी मी ।।७१।। आजवरी यांचे पाय । स्मरूनि केले म्या जे कार्य । लाभ त्यात द्विगुणित होय । श्रीगुरुरायप्रसादे ।।७२।। नित्य हाचि लागे ध्यास । स्मरू लागलो गुरुपदास । संकटी पावती हेचि आम्हास । करितो नवस यासी आम्ही ।।७३।। गतमासी एके दिनी । सायंकाळी नौका घेऊनि । क्रीडा करिता समुद्रजीवनी । फुटली तरणी अवचित ।।७४।। जळी बुडाले काही लोक । माझ्या हृदयी अमित दुःख । तेव्हा आठवला श्रीगुरुनायक । मारिली हाक यासीच ।।७५।। बटुमूर्ती हाकेसरशी । जळी दृश्य जाहली मजसी । कर धरूनि आणिले तीरासी । सौख्यरासी गुरुराये ।।७६।। नौकेत होता जो जनमेळा । त्यामध्ये मी वाचलो एकला । अंतकाळी श्रीगुरु पावला । अगाध लीला जयाची ।।७७।। सिंहासनी जो बैसला । येथे जैसा दिसे सकळा । तोचि श्रीगुरुकृष्ण पावला । प्राण वाचविला आमुचा ।।७८।। समुद्रतीरी मज आणिले । सवेचि रुप अदृश्य जाहले । पाहू आधी त्यांची पाउले । मनी आणिले मी तदा ।।७९।। सवे घेऊनि भार्या पुत्रा । आताचि आलो करविरनगरा । देखता श्रीगुरू करूणासागरा । आनंद पुरा होय मज ।।८०।। मरणसमयी धावूनि आला । मागुती मज जन्म दिधला । पाहता त्याचिया वदन कमला । तृप्ती न मजला होय अझुनी ।।८१।। ऐसे सांगूनिया तो नर । श्रीगुरुस नमी वारंवार । इकडे मठवासी जे का किंकर । स्मरण सत्वर झाले त्यासी ।।८२।। औदुंबर तरूतळवटी । पिळूनि दाविली आम्हा छाटी । तैचि वाचविला भक्त संकटी । कळली गोष्ट आज ते ।।८३।। आम्हा दिसे उगा बैसला । परी याची अगाध लीला । दत्तात्रेय हा साकार झाला । सर्वत्र भरला सारिखा ।।८४।। धावा करिता राजापुरी । उडी घाली भक्त कैवारी । आम्हा नेईल पैलतीरी । भवसागरी तारक हा ।।८५।। पदोपदी लीला दावी । महती कोठवरी वर्णावी । करणी कदापि नव्हे मानवी । माया लाघवी श्रीगुरु ।।८६।। ऐसे अनंत गाती स्तोत्र । तेथे एक पातला शूद्र । म्हणे मज आले  प्रत्यंतर । ऐका चमत्कार सादर ।।८७।। पोटासाठी करूनि मजूरी । संतोषे खातो भाजी भाकरी । भार्या माझी असे घरी । श्रीगुरुवरी विश्वास आम्हा ।।८८।। प्रथम येऊनि श्रीगुरुपाशी । प्रातःकाळी नमितो पदासी । तेणे द्रव्यप्राप्ती मजसी । निश्चयेसी होय नित्य ।।८९।। गतदिनी येऊनि वैराग्यमठी । नमिले श्रीगुरुपदाप्रती । इतुक्यात स्वामी मजला म्हणती । कामासाठी न जावे त्वा ।।९०।। पाहू तुझी खुरपे दोरी । ऐसे बोलूनि घेती करी । सवेचि म्हणती जावे घरी । वेळ बरी न आजिची ।।९१।। मी म्हणे देवा खावे काय । आजिचे दिनी उपोषण होय । गृही अन्नाची नसे सोय । सांगा उपाय याजला ।।९२।। पुन: म्हणती गृहा जाई । उणे तुजला नसे काही । नेमणूक केली दुजा ठायी । अनुभव घेई एकदा ।।९३।। ऐसे ऐकता श्रीगुरुवचन । विश्वास पावले माझे मन । स्वस्थ चित्ते गृहा येऊन । मांडिले भजन आनंदे ।।९४।। पुढे एक शुद्र स्नेही । अवचित माझ्या गृहा येई । म्हणे उद्योग करु काही । चाल लवलाही मजसंगे ।।९५।। दोघाजणांचे असे काम । प्राप्त होईल काही दाम । ऐसे ऐकता मज आराम । सारिला उद्यम पुढे तो ।।९६।। मिळाली मज एक पावली । कष्टता किंचित दुरावली । गृही येत वार्ता ऐकिली । जेणे कळली गुरुलीला ।।९७।। पहिले गमन होते जेथ । श्रीगुरू मज न धाडिती तेथ । ओढवले होते मोठे संकट । टळला अनर्थ परी तो ।।९८।। राजतृणाची करूनि चोरी । पळत होते तस्कर झडकरी । रक्षकजनी धरिले परी । कारागारी घातले तया ।।९९।। कित्येक जन निरपराधी । त्यासही न कळत घातले बंदी । सद्‌गुरुंनी सांगुनि बुद्धी । रक्षिले आधीच आजि मज ।।१००।। ऐकताचि विचित्र वार्ता । मनी आठवूनि श्रीगुरुनाथा । वाटे मजला बहु धन्यता । चुकलो अनर्थापासूनि ।।१०१।। भूतभविष्यवर्तमान । जाणता एक श्रीगुरू पूर्ण । चुकविले आघातापासून । जाणूनि दीन किंकर मी ।।१०२।। ऐसी शुद्रे येऊन मठी । सांगितली कथा गोमटी । यावरी अवधान द्यावे संती । पुढत पुढती विनवीतसे ।।१०३।। इति श्रीकृष्णलीलामृत । कर्ता करविता भद्रगिरिनाथ । पठण करोत भाविक भक्त । सप्तदशोध्याय गोड हा ।।१०४।। श्रीकृष्णार्पणमस्तु ।।
अध्याय १७ वा समाप्त
।।ॐ।।