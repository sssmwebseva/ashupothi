।।ॐ।।
अध्याय २१ वा
श्रीगणेशाय नम: । श्रीगुरुभ्यो नम: । जय श्रीगुरो अघवनदहना । इंद्रिय भोगमृगपंचानना । जय जय भक्तजनमनमोहना । कृष्णा करुणासागरा ।।१।। वीसावे अध्यायी कथन । सरसुभ्याचे हरिले नास्तिकपण । विष्णुपंताची कथा पावन । वदवी येथून दयाळा ।।२।। येथवरी लिहिला ग्रंथ । पुढे अस्वस्थ झाले चित्त । क्षणाक्षणा गमे करू समाप्त । परी त्वद्‌भक्त न तृप्त तेणे ।।३।। तुवा केल्या अनंत कथा । अशक्य होय मज वर्णिता । परी ही अवघी चंचलता । नाशकर्ता होई बा ।।४।। क्षणभरी चित्त नाही स्थिर । चरित्रार्णव दिसे अपार । तूचि येथे सुकर्णधार । दावी परतीर एकदा ।।५।। वीस अध्याय कथा वर्णिली । देवा सर्व ही तुझीच बोली । पुढेही आता मज सांभाळी । अचल पदकमळी चित्त करी ।।६।। कोकणस्थ विप्र विष्णुपंत । चित्रकार कुशल अत्यंत । करविरी नृपाचे दरबारात । नौकरी करीत बहु काळ ।।७।। वैराग्यमठा येऊनि प्रति दिनी । मस्तक ठेवी श्रीगुरुचरणी । पुढे स्नान संध्या भोजन सारूनि । जाई निघूनि स्वकार्या ।।८।। नौकरी करिता जे प्राप्त धन । तेणे करी कुटुंबपोषण । ऐसा असता सुखसंपन्न । अवचित विघ्न ओढवले ।।९।। चिंचणी ग्राम करविर प्रांती । तेथे माया देवीची वस्ती । प्रतिवर्षी जन यात्रेस जाती । असे रीती हे जूनाट बहु ।।१०।। विष्णुपंतासी भूपनिर्देश । आधी निघूनि जावे यात्रेस । जनसमूहाचे चित्र निर्दोष । काढूनि सुरस आणावे ।।११।। आज्ञेसरिसा गेला विप्र । परी ग्रहदशा बलवत्तर । असूनि कुशल चित्रकार । हस्त कातर जाय त्याचा ।।१२।। चित्र नाही नृपा रुचले । तेव्हा संकट ओढवले । नौकरीतूनि दूर केले । दुःख बहु झाले विष्णुपंता ।।१३।। उपजीविकेचे साधन । अवचित दैवे घेतले हिरून । येरू मठासी आला धाऊन । प्रार्थी श्रीकृष्णदेवासी ।।१४।। म्हणे श्रीगुरो झाली हानी । गृही उपवासी पुत्र गृहीणी । निष्ठुर झालास काय म्हणूनि । रक्षी  निर्वाणी कोण मज ।।१५।। गुरुराया मी तुझे लेकरू । कोठे जाऊ काय करु । आधार कोणाचा आता धरू । भक्तकल्पतरू सोडूनि तुज ।।१६।। तूचि ब्रह्माविष्णुशिव । कर्ता अखिल श्रीगुरुराव । निरसूनि माझे दुःख सर्व । पदी ठाव दे आता ।।१७।। भार्या आणि पाच अपत्ये । ऐसे माझे कुटुंब मोठे । विपत्काळी रक्षी याते । आसरा माते नाही दुजा ।।१८।। प्रार्थना ऐशी करूनि श्रवण । स्वामी त्यास झाले प्रसन्न । म्हणती तुजला मुष्टी भरून । तंडुल दान दिधले आम्ही ।।१९।। जुने वस्त्राचा त्याग करी । नूतन आम्ही देऊ झडकरी । चिंता दवडी चित्ताबाहेरी । संगती बरी नव्हे इची ।।२०।। ऐसे ऐकुनिया वचन । द्विज पावला समाधान । पुढे तयासी नौकरी अन्य । कालेकरून प्राप्त झाली ।।२१।। कृपा करिता श्रीगुरुराय । जवळी झाला द्रव्यसंचय । तेणे विश्वास अधिक होय । न करी कार्य गुर्वाज्ञेविना ।।२२।। पुढे तयाचे इच्छी मन । बांधावे एक उत्तम सदन । परी न कळे उचित स्थान । करिता प्रयत्न बहुसाल ।।२३।। श्रीगुरुसंमती मिळता पूर्ण । शेवटी मध्यवस्ती सोडून । आडमार्गावरी घेई भुवन । समाधान झाले मग ।।२४।। कांही दिवस सुखे क्रमिता । मध्येच उद्‌भवली दुजी चिंता । समीप भागी तस्करी पीडिता । विष्णुपंता न चैन पडे ।।२५।। वैराग्यमठा येऊनिया । विनवीतसे श्रीगुरुराया । म्हणे तस्करपीडा असह्य । वाचवी सदया ये वेळी ।।२६।। काल रात्री आमुचे शेजारी । बहुत द्रव्याची झाली चोरी । गृह मागूनि फोडिले तस्करी । ऐकता क्षणभरी न स्वस्थता ।।२७।। आडवळणी घेतले भुवन । प्रमाण मानूनि तुमचे वचन । स्वामी म्हणती का अधीरपण । करी मन शांत आता ।।२८।। आमुचे आम्ही रक्षण करू । तुज कासया व्यर्थ विचारू । ऐसे बोलता श्रीकृष्णगुरु । तोषला येरू निजमनी ।।२९।। निरोप घेऊन गृहा आला । पुढे बहुत काळ लोटला । श्रीगुरुदर्शना एकदा गेला । स्वामी त्याला म्हणती तदा ।।३०।। तुमचे गृहा आज रात्री । आम्हा येण्याची असे जरुरी । गुरुवच भक्ते ऐकता यापरी । झाला ते अवसरी आनंदे ।।३१।। तेचि रात्री तस्करमेळा । विष्णुपंताचे गृहा आला । मागील द्वारी होता गलबला । जागा झाला भक्तराज ।।३२।। पुढील द्वारी वर्दीवाले । दहा पाच तैच पातले । म्हणती धरा चोर सापडले । ऐकता पळाले अवघेजण ।।३३।। विष्णुपंत बाहेर आला । तव कोणीही न दिसे त्याला । एकही तेथे न गस्तवाला । देखता आठवला गुरुबोल ।।३४।। तुमच्या सदना येऊ आज । ऐसे बोलले होते महाराज । त्याची प्रचीत आली मज । तस्करसमाज पळविला ।।३५।। मजला दर्शन नाही दिधले । कार्य मात्र करूनि दाखविले । गस्तवाल्याचे रुप धरिले । परी कळले रहस्य ।।३६।। ऐसा भक्त विचारमग्न । पुढे उदय पावला अरुण । सारुनिया संध्यास्नान । श्रीगुरुचरण पाहाया आला ।।३७।। पाहता तयास म्हणती स्वामी । सर्व कुशल असे की धामी । येरू म्हणे रक्षिता तुम्ही । त्रिलोकी विजयी मी गुरुराया ।।३८।। काळासही धाक पडे । तेथे चोर काय बापुडे । पळून गेले चोहींकडे । नवल केवढे दाविले जी ।।३९।। पूर्वी कुरवपुरा जाता । द्विज रक्षिला श्रीगुरुनाथा । तैसाचि मजवरी घाला पडता । चोर समस्ता पळविले ।।४०।। परी श्रीगुरुस दिधले कष्ट । तेणे दुःखी माझे चित्त । अन्याय हा घाली पदरात । म्हणवी भक्त मज आपुला ।।४१।। स्तोत्र गातसे विष्णुपंत । इतुक्यात दुजे नवल दिसत । शूद्र एक येऊन तेथ । मस्तक ठेवी गुरुपदी ।।४२।। स्वामी तया पाहुनि म्हणती। गडबड केली यावया मठी । येरु म्हणे मत्प्राण संकटी । काल राती वाचविले ।।४३।। विष्णुपंते पुसता वृत्त । नर तो म्हणे ऐका समस्त । गत दिनी मी नित्यवत । दर्शना येथ पातलो ।।४४।। सद्‌गुरु मजला निरोप देती । निद्रा न करी आज राती । ऐसी ऐकूनिया उक्ती । त्वरितगती गृहा गेलो ।।४५।। जातीचा मी असे नापीत । वैद्यक्रियाही जाणे किंचित । तारक माझा श्रीगुरुनाथ । बहु दिन येथ दर्शना येतो ।।४६।। जगाच्या करणार घडामोडी । तया श्रीगुरुस माझी गोडी । म्हणती पाहा आमची नाडी । सांग तातडी काय घडे ।।४७।। ऐसा भक्तांचा पाळी लळा । विश्वासून त्यांच्या बोला । काल म्या निद्राभंग केला । पुढे दिसला चमत्कार ।।४८।।  कोणी एक माझा वैरी । दीर्घद्वेषे मूठ मारी । मरण मज आले होते परी । रक्षण करी समर्थ हा ।।४९।। संपून गेली अर्ध रजनी । ऐकिला म्या तै घों घों ध्वनि । पाहता द्वाराबाहेर येऊनि । सूचियुत नयनी देखिला लिंबू ।।५०।। भय वाटले माझ्या चित्ता । तेव्हा आठविले श्रीगुरुनाथा । सबळ असता रक्षणकर्ता । न घडे अन्यथा कालत्रयी ।।५१।। पुढे अरुणोदयापर्यंत । रात्र क्रमी मी नामघोष करीत । श्रीगुरुदर्शना अधीर चित्त । म्हणून धावत आलो येथे ।।५२।। विष्णुपंते ऐकूनि कथा । स्ववृत्त पुढे कथी नापिता । आनंद झाला उभय भक्ता । लीला ऐकता सद्‌गूरुची ।।५३।। यावरी काकडे आरती झाली । शिंदनोर्लीकर विनवी ते वेळी । आमचे गृहा पायधूळी । आज लागली पाहिजे देवा ।।५४।। भाजी भाकर अर्पू तुम्हाला । ऐसा संकेत मनी केला । विनंती एवढी मानी दयाळा । भक्तपाळा गुरुराया ।।५५।। स्वामी म्हणती अवश्य होईल । वस्तु जरी दिसे निर्मळ । हरिपंते हे ऐकता बोल । वाटे येईल श्रीगुरुराय ।।५६।। पंत मनाचा कुटिल पूर्ण । दळवी लाडा न देई निमंत्रण । म्हणे शूद्र हे दोघेजण । भगवे घेऊन ढोंग करिती ।।५७।। आपणा म्हणविती संन्यासी । परी हे केवळ पापराशी । ऐसा विचार येता मानसी । श्रीगुरुसी नावडे ते ।।५८।। निजभक्तांचा द्वेष करिता । गुरुसी गमे तो दोषी मोठा । जाणून हरिपंताच्या चित्ता । म्हणती निर्मलता पाहिजे ।।५९।। येरे विचार केला चित्ती । श्रीगुरु येतील प्रयत्नांनी । येथे येऊनिया मागुती । नेऊ संगती आपुलिया ।।६०।। गृहा जाऊन करिती तयारी । शाल्योदने नानापरी । घीवर मांडे बासुंदी पुरी । लाडू क्षिरी सुवासयुत । ।६१।। आधी बोलावून इष्टमित्र । मग जाऊ मठा सत्वर । ऐसा चित्ती करी विचार । इकडे गुरुवर काय करिती ।।६२।। झोळी भरूनि दळवी भक्त । मधूकरी आणी नित्यवत । भोजनसमयी श्रीगुरुनाथ । जवळी येत तयाच्या ।।६३।। आम्ही आज बुभुक्षित । काही घालिता की मुखात । ऐसे गुरुवच ऐकता भक्त । आनंदभरित होय तदा ।।६४।। दळवी मुखी घाली ग्रास । स्वामी भक्षिती सावकाश । हरिपंत येउन त्या समयास । देखता त्रास मानी मनी ।।६५।। श्रीकृष्ण तया पाहून म्हणती । झाली आता येथेच पूर्ती । वासूची आम्हा मोठी प्रीती । म्हणूनि भुक्ती सारिली ।।६६।। स्वस्थपणे गृहा जाऊन । आता तुवा करावे भोजन । ऐसे ऐकूनिया वचन । पंताचे मन दुःखी बहु ।।६७।। द्रव्य खर्चून केली सिद्धता । परी श्रीगुरुंनी केले वृथा । ऐसा विचार चित्ती येता । श्रीगुरुनाथा न रूचे ते ।।६८।। म्हणती आम्ही न येऊ एकले । शूद्रे आम्हास भ्रष्ट केले । तुम्ही आणावे ब्राह्मण सोवळे । भक्त भले न आमुचे हे ।।६९।। स्वये वदता हे श्रीगुरुमूर्ती । हरिपंतास होय उपरती । दळवी लाडास करी विनंती । भोजनाप्रति चलावे ।।७०।। लाड म्हणे न घडे मजला । तुम्ही वासुदेवास घेउनि चला । वासु म्हणे मी नियम केला । भोजनाला न जाऊ कोठे ।।७१।। दळवी लाडास पूर्वीच ठाऊक । हरिपंत हा पुरा निंदक । याचे घरी न प्यावे उदक । भोजनसुख मग दूर बहु ।।७२।। प्रातःकाळीच हरिपंत । श्रीगुरुस पाचारीत । जवळी असता दोघे भक्त । त्यासी कपट विदित अवघे ।।७३।। यास्तव नाही म्हणता पंत । पुन: मागुती चलावे म्हणत । दळवी झाला क्रोधाविष्ट । म्हणे का कष्ट करिसी उगा ।।७४।। जाऊ नको आमुच्या वाटे । तुवा न्यावे श्रीगुरुते । आम्ही कदा न येऊ तेथे । खरे खोटे जाणूनिया ।।७५।। वासुचे वचन कानी पडता । हरिपंत लज्जेने पाहे खालता । भक्तावमान श्रीगुरुनाथा । असहय पुरता झाला म्हणे ।। ७६।। प्रयत्न सर्व विफळ झाला । शेवटी गृहा निघून गेला । तैपासून मत्सर सोडिला । मानू  लागला गुरुभक्ता ।।७७।। नित्य श्रीगुरुदर्शना येता । हरिपंता कळली दुजी कथा । गृहस्थ एक येऊन अवचिता । करिता पूर्तता नवसाची ।।७८।। तयासी पुसती सेवकजन । पेढे वाटिता काय म्हणून । येरू म्हणे ऐका कारण । कथितो महिमान श्रीगुरुचे ।।७९।। येचि क्षेत्री करितो वस्ती । गृही असे बहुत संपत्ती । भार्या माझी रुपवती । परी न पोटी संतान ।।८०।। अमित केली क्षेत्रतीर्थे । नवसिले मी बहु देवाते । प्रयत्न विफळ झाले परी ते । प्राक्तन खोटे होय की ।।८१। । बारा वर्षे केले कष्ट । नाही सोडिले एकही व्रत । अनेक वेळी कुंभारगल्लीत । येता मनोरथ न पुरे मम ।।८२।। एकदा नमिता तुमच्या गुरूस । स्वामी म्हणती हा दैवदोष । व्यर्थ होऊ नये उदास । देवादिकास न भोग चुके ।।८३।। पुढे सोडिले येणे येथ । परी भार्येचे चित्त अस्वस्थ । कुलस्वामी केदारनाथ । पाहू म्हणत एकदा ।।८४।। ज्योतिर्लिंगाचिया दर्शना । गेलो घेऊनि आपुली अंगना । दया आली गिरिजारमणा । करिता प्रार्थना ते वेळी ।।८५।। गुरव एक जवळी येऊन । पुसे मजला औदास्यकारण । म्याही कथिले वर्तमान । चित्ती होऊन बहु दुःखी ।।८६।। गुरव म्हणे आमचे ग्रामी । वसती वेणीमाधव स्वामी । अवश्य तेथे जावे तुम्ही । सवे येईन मी आनंदे ।।८७।। पुढे न करिता विलंब काही । गेलो वेणीमाधवाच्या गृही । येरू म्हणे न अशक्य काही । अपत्य होई तुम्हासी ।।८८।। श्रीगुरू माझा कृष्णसरस्वती । करविरक्षेत्री करितो वस्ती । समर्थ तोचि इच्छापूर्ती । करील निश्चिती मानी हे ।।८९।। आधी जावे त्यांच्या समीप । पुत्र देतील सुगुण सुरुप । आता सोडून देई विकल्प । नसे दुराप तेथे काही ।।९०।। ऐसे ऐकूनि विप्रवचन । करविरास आलो परतून । पुनः घेतले येथे दर्शन । स्वामीपाहून म्हणती मज ।।९१।। त्याने दिले ते आम्ही दिधले । बरवे जाहले बरवे जाहले । त्यास पाहिजे सत्य केले । दैव फळले सहजचि ।।९२।। गुरूचे बोल ऐकता सम्यक । चित्ती मजला जाहले सुख । यास लोटले वर्ष एक । पुढे पुत्रमुख देखिले मी ।।९३।। काल रात्री प्रसवली कांता । सौख्य मजला तनय देखता । म्हणूनि पेढे वाटितो आता । ऐसी वार्ता असे मम ।।९४।। शिदनोर्लीकर ऐकता भ्याला । अपमानिले गुरुभक्ताला । सेवेसी ज्यांनी देह अर्पिला । प्रपंच मानिला तृणसम ।।९५।। निःशेष होऊनि गलितमत्सर । श्रीगुरुपदी ठेवी शिर । स्वामी जाणूनि त्यांचे अंतर । म्हणती हे पात्र बरवे झाले ।।९६।। भक्तास होता अभिमान । श्रीगुरू आधी करिती छेदन । होऊ देती न दुर्मतिजनन । करिती रक्षण दिन निशी ।।९७।। सारासाराची होय निवड । हेचि वर्तन दाविती अखंड । इंद्रियांची मोडिती गडबड । अवघड तेचि सुलभ करिती ।।९८।। एवं करावया भक्तरक्षण । युगायुगी होय देव सगुण । तोचि महाराज श्रीगुरुकृष्ण । वदवी गुणगण आपुले ।।९९।। संत तुम्ही भगवन्मूर्ती । काय मी वर्णू तुमची कीर्ती । तुम्हीच पुरविली आपली आर्ती । तेणे पूर्ती चरिताची ।।१००।। येसुबाई इच्छा करी । पाहिजे श्रीगुरु ब्रह्मचारी । संशय तियेचा केला दुरी । कथा ती बोहरी करी पापा ।।१०१।। श्रवणी पठणी सावधान । देखता श्रोंता वक्त्यास स्फुरण । प्रसन्न झाला भद्राचलरमण । तेणेचि कथन सुलभ पुढे ।।१०२।। इति श्रीकृष्णलीलामृत । कर्ता करविता भद्रगिरिनाथ । पठण करोत भाविक भक्त । एकविसावा अध्याय गोड हा ।।१०३।। श्रीकृष्णार्पणमस्तु ।।
अध्याय २१ वा समाप्त
।।ॐ।।