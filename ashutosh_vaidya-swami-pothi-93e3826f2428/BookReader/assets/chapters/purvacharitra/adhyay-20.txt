।।ॐ।।
अध्याय २० या
श्रीगणेशाय नम: । श्रीगुरुभ्यो नम: । नमो श्रीगुरुज्ञानभास्करा । अज्ञानरजनीतमसंहरा । कृष्णसरस्वते कैवल्यागारा । परात्परा सुखार्णवा ।।१।। पतनजनसंतापहरा । पुढे चरित्र वदवी दातारा । जाणूनिया मदंतरा । कृपा करा गुरुराया ।।२।। भूतभविष्यवर्तमान । जाणता कोण तुम्हाविण । त्रिभुवनींचे तुम्हा ज्ञान । श्रीगुरो कृष्णयतिवरा ।।३।। गताध्यायी श्रीगुरुनाथा । विप्राची दवडिली अहंमन्यता । सुखी केले दादा पंडिता । पुढे कथा वदवावी ।।४।। करविरी राजदरबारी । राजाराम खंडेराव करिती नौकरी । सरसुभेपणाचा अधिकार करी । मान्यता भारी होय तेणे ।।५।। धनधान्य गृह भार्या पुत्र । हाती असता मोठा अधिकार । त्यावरी कृपा करिती गुरुवर । ऐका चरित्र सादर ते ।।६।। पुणेकर नामे सरवीर । राजारामरावाचे मित्र । तयासी गुरुपदी प्रीती फार । दर्शना निरंतर जातसे ।।७।। श्रीकृष्णगुरु भगवदंश । ऐसा धरूनिया विश्वास । सायंकाळी दर्शनास । वैराग्यमठास जाय नेमे ।।८।। एके दिनी सायंकाळी । दर्शना जावया सिद्धता झाली । इतुक्यात सरसुभ्यांची स्वारी आली । द्वारी देखिली सरवीरे ।।९।। मित्रभावे राजारामपंत । जाता कोठे म्हणूनि पुसत । येरू म्हणे वसे येथ । योगिसम्राट दत्तगुरु ।।१०।। कुंभारगल्लीत गणिकासदनी । प्रसिद्ध श्रीकृष्णनामे करूनि । आम्हा आवडी त्यांचे दर्शन । येऊ जाऊनि चलावे ।।११।। ऐशियांची व्हावया भेट । पदरी लागे पुण्य बहुत । एकदा आपण चलावे तेथ । जाईल दुष्कृत नासूनि ।।१२।। राजाराम खंडेराव । म्हणे हा तुमचा कैसा स्वभाव । आपुल्यासारिखा एक मानव । पाहूनि देव म्हणता त्या ।।१३।। तुम्हासारिखे विद्वान लोक । सोडू लागले जरी विवेक । तरी हे सर्व अनर्थमूलक । गतानुगतिक जन अवघे ।। १४।। दावावा अज्ञानिया सुपंथ । किंवा न्यावे आडमार्गात । याचा विचार करून नीट । करा उचित वाटे जे ।।१५।। सरवीर म्हणे तुमचे वचन । सांगाल तैसे करीन मान्य । परी एकदा तेथे जाऊन । घेऊ दर्शन नराचे त्या ।।१६।। राजारामपंते मानिले । त्यावरी कुंभारगल्लीत आले । श्रीगुरुद्वारी उभे देखिले । सरवीरे नमिले पदकमळ ।।१७।। देखता राजारामपंता । स्वामी धरिती त्याच्या हस्ता । सबल सुकृतठेवा असता । लाभ अवचिता होय ऐसा ।।१८।। शौचकूपासमीप जाती । बळेचि पंतासी आत ढकलिती । आपणही मागे जाऊनि शेवटी । कवाड लाविती दृढतर ।।१९।। इकडे पुणेकर सरवीर । भयभीत झाले देखता विचित्र । थोर पुरुषा आणिले येथवर । परी अनिष्टकर झाले हे ।।२०।। अंगी बहुत अधिकारमद । रात्रंदिन हा असे धुंद । व्यर्थ झालो मी विचारमूढ । पाहाया गुरुपद आणिले यासी ।।२१।। आग्रह जरी केला नसता । तरी हा येथ न कदा येता । आता छळील की गुरुनाथा । दावील सत्ता क्रोधभरे ।।२२।। कैसी मजला झाली बुद्धी । देवा असे मी अनंत अपराधी । श्रीगुरुमागे लाविली उपाधि । भ्रांती केवढी पडली मज ।।२३।। ऐसा सरवीर चिंतामग्न । तटस्थ पाहती अवघे जन । तारेस कळता वर्तमान । भये देहभान विसरली ।।२४।। श्रीगुरुंनी कवाड उघडिले । पंतास पुढे बाहेर आणिले । येरू चरणावरी लोळे । देखता वाटले आश्चर्य जना ।।२५।। सिंहे सोडिली आपुली वृत्ती । म्हणती अघटित श्रीगुरुमहती । क्षणात सरसुभे नास्तिक्य सांडिती । पद वंदिती सद्‌भावे ।।२६।। मनी म्हणती जी निंद्य मत्कृती ठावी । नाही कवणा जगती । ते वृत्त कळले श्रीगुरुप्रति । अलौकिक कृती यांची गमे ।।२७।। आता न करिता विशेष वल्गना । उगेचि नमावे यांच्या चरणा । विचार हाचि आणूनि मना । सोडी थोरपणा अंगीचा ।।२८।। सरवीरास म्हणे सद्‌भावे । आरती यांची पाहूनि जावे । येरू म्हणे आज हे न करावे । बहु वेळ बसावे लागेल ।।२९।। आता चलावे आमुच्या सदना । ऐशा ऐकुनि सरवीरवचना । सरसुभे पाहती श्रीगुरुवदना । मागती आज्ञा जावया ।।३०।। प्रथम सरवीरा कथिले होते । नमन न करु त्या पुरूषाते । परी अवघे विसरूनिया ते । एकचित्ते वंदी पुनः ।।३१।। दोन घटिका बैसूनि मठी । पुणेकरांच्या गृहा येती । तेव्हा राजारामपंताप्रती । सरवीर पुसती कौतुके ।।३२।। श्रीगुरुपदा न करू नमन । ऐसे बोलिला होता आपण । नर तो वाटत असता सामान्य । काय म्हणून नमिला तुम्ही ।।३३।। राजारामपंत सांगे । मानव नव्हे तो दत्त स्वांगे । देखिला मी पूर्व भाग्ये । तुम्हासंगे येता आजी ।।३४।। मजला जो का अनुभव दाविला । अशक्य कथिता तो दुज्याला । वायु थंड अंगा भासला । परी दाविला न जाय ।।३५।। माझी बुद्धी दुर्दमनीय । परी धन्य तो श्रीगुरुराय । क्षणात पळविला समूळ संशय । उपकार होय तुमचा हा ।।३६।। सेवन करी मधुर पदार्थ । त्यासीच कळे अनुभव समस्त । मज जे कथिती सद्‌गरुनाथ । तेणे अमित सौख्य झाले ।।३७।। दाविता नये इतरांसी । अखंड शांती नांदे मानसी । ऐसा मंत्र कथूनि मजसी । अज्ञान निरसी तो श्रीगुरू ।।३८।। राजाराम खंडेराव । ऐसा सांगे स्वानुभाव । तेव्हापासून गुरुपदी भाव । ठेवूनि निगर्व जाहला ।।३९।। सरवीरासंगे नित्य नित्य । वैराग्यमठा दर्शना जात । पुढे श्रीगुरुपदी चित्त । जडले अमित तयांचे ।।४०।। असो पुढती एके दिनी । शेजारती केली भक्तजनी । उपरी जाती आपुल्या सदनी । निजती कोणी मठात ।।४१।। मध्यरात्रीचा असे समय । लाडास जागे करी गुरुराय । म्हणती ऊठ गा निजलासी काय । करी कार्य आमुचे ।।४२।। लाड जागा झाला तदा । आधी वंदी श्रीगुरुपदा । म्हणे मज सांगा जी कांही धंदा । सिद्ध मी सदा सेवेस तुमच्या ।।४३।। श्रीगुरू म्हणती पिंपळावरी । चोपदाराचे गृहाशेजारी । दादा बैसला त्यास सत्वरी । हाक मारी जाऊनि ।।४४।। शनिवार मध्यरात्र । अमावस्येचा निबिडांधकार । देखूनि कृष्णाचे अंतर । भीतीनिर्भर जाहले ।।४५।। परी श्रीगुरुचा आज्ञाधारक । वृक्षासमीप आला सेवक । दादा ऐसी मारी हाक । म्हणे गुरुनायक बोलावितो ।।४६।। आलो ऐसी स्पष्ट वाणी । बोलिले कोणी झाडावरूनि । ऐकता कृष्णा भ्याला मनी । गेला पळोनि गुरुजवळी ।।४७।। श्रीगुरू म्हणती भ्यालास काय गा । दादा तुजसवे न करी दंगा । बैस आता येथे उगा । बुद्धी भंगा न पाववी ।।४८।। येरू म्हणे देवाधिदेवा । आलो ऐसे ऐकिले जेव्हा । वाटला युगांत माझिया जीवा । धावलो तेव्हा तुम्हाकडे ।।४९।। ऐसा गलबला ऐकुनि बहुत । जागा झाला दळवी भक्त । लाड तयासी कथी वृत्तांत । येरू म्हणे यात नवल काय ।।५०।। आलो जै मी वैराग्यमठी । उपवास करी मज श्रीगुरू म्हणती । वचनासरिसी क्षुधाशान्ती । झाली निश्चिती गुरुकृपे ।।५१।। सोडूनिया भोजन सकळ । भक्षू लागलो चण्याची डाळ । तीन वर्षे क्रमिला काळ । परी मद्‌बळ नच घटे ।।५२।। पुढे एकदा डाळ निवडिता । समीप आला माझा त्राता । काय गा ते म्हणून पुसता । चरणी माथा ठेवी मी ।। ५३।। स्वामी म्हणती माझा भक्त । असून भोजनी तुझे चित्त । डाळ भक्षिली आजपर्यंत । रक्षणार्थ शरीराच्या ।।५४।। इतुके बोलिले श्रीकृष्णमूर्ती । परी मज कळली त्यांची उक्ती । डाळ खाणे सोडिले शेवटी । लोटली पुढती तीन वर्षे ।।५५।। आणूनि कांही झाडपाला । भक्षीतसे मी एक वेळा । सादर सदा गुरुसेवेला । परी संपला तोही काळ ।।५६।। एके दिवशी अतुलप्रताप ।  कृष्णसरस्वती यतिजनभूपा । माझेविषयी उपजली कृपा । जेवी गा बापा म्हणताती ।।५७।। तेव्हा सोडूनिया उपवास । जाऊ लागलो नित्य भिक्षेस । श्रीगुरुकृपे अन्न षड्रस । मिळे सायास न करिता ।।५८।। एकदा भावार्थ रामायण । एकनाथकृत करिता पठण । शंकित झाले माझे मन । ऐक कारण तयाचे ।।५९।। मंत्रराज त्रयोदशाक्षरी । नाढळे मज त्या ग्रंथातरी । तेणे भरता विकल्पभरी । श्रीगुरु सत्वरी जवळी येती ।।६०।। माझी मनाची कल्पना । ओळखून म्हणती पाहाया कळेना । ग्रंथ न राम मंत्राविना । दाऊ नयना आम्ही तुझ्या ।।६१।। एकदाच पृष्टे उलटूनि बहुत । एक दिधले माझ्या हातात । जटायूचे मरणवृत्त । कथिले त्यात पाहता ।।६२।। गृध्र अंती जपे नाम । श्रीराम जयराम जय जयराम । देखता ऐसा मंत्र उत्तम । पुरला काम मन्मनीचा ।।६३।। विचार मात्र येता मनी । तत्काळ जाणिले श्रीगुरुनी । शंका टाकिली निरसूनि । दाविले नयनी जे इष्ट मज ।।६४।। ऐसे अनेक चमत्कार । अशक्य होय वर्णिता समग्र । दादा बैसला झाडावर । हाक मार त्या म्हणती तुज ।।६५।। भ्यावया तुज नव्हते कारण । श्रीगुरू असता रक्षक पूर्ण । परी आडवे आले अज्ञान । तेणे मन भुलले तुझे ।।६६।। पूर्वी बुडता लक्षतीर्थी । श्रीगुरू तुजला कडे आणिती । मग का आज वाटली भीती । काय करिती भूते तुज ।।६७।। पाठिराखा नारायण । असता हानी करी कोण । मज पूर्वी त्वा कथिले ज्ञान । आज का विसरून गेलासी ।।६८।। चंचल होऊ नको कृष्णा । सेवीत जाई श्रीगुरुचरणा । त्राता ऐसा तुजला मिळेना । शोधीता त्रिभुवनामाझारी ।।६९।। दळव्याचा हा ऐकून उपदेश । स्वस्थ झाले कृष्णाचे मानस । पुढे ऐका कथा सुरस । जेणे श्रोत्यास मोक्षलाभ ।।७०।। विष्णुनामे द्विज कोकणस्थ । त्याचे श्रीगुरू हरितील संकट । कृपा करील भद्रगिरिनाथ । ऐकता वृत्त सुरस ते ।।७१।। इति श्रीकृष्णलीलामृत । कर्ता करविता भद्रगिरिनाथ । पठण करोत भाविक भक्त । विसावा अध्याय गोड हा ।।७२।। श्रीकृष्णार्पणमस्तु ।।
अध्याय २० वा समाप्त 
।।ॐ।।