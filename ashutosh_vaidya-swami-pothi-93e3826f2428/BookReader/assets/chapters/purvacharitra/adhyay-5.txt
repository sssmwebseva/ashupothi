।।ॐ।।
अध्याय ५ वा 
श्रीगणेशाय नम: । श्रीगुरुभ्यो नम: । नवल केले श्रीगुरुराये । श्रोता वक्ता झाला स्वये । दशदिशा पळे भ्रांति भये । करिता नये जे मातेसी ।।१।। जैसी उपजे आवडी । सकलार्थ एकदाचि घालिती उडी । नासूनि गेली बुद्धि कुडी । उभविली गुढी यशाची ।।२।। जे न करु शके भूपती । इंद्रादिकांची नागवे मती । श्रीगुरू जरी कृपा करिती । असाध्य कृती नाही तया ।।३।। चतुर्थाध्यायाचे अंती । निरोप देती श्रीगुरुमूर्ती । तरु न वाढे तरुतळवटीं । जावे म्हणती करवीरा ।।४।। साष्टांग नमूनि नृसिंह यती । निघाले श्रीकृष्णसरस्वती । करवीरक्षेत्राचा मार्ग लक्षिती । ब्राम्हण कुष्ठी सवे जाय ।।५।। द्विजाचा कैसा पाहू भाव । मनी विचारिती श्रीकृष्णदेव । वपु श्वेत् जाहली सर्व । भोगितो दैव आपुले ।।६।। पाहू कैशी याची वासना । ऐसे आले गुरूच्या मना । अर्धरात्री म्हणती ब्राम्हणा । दुग्ध आणावे प्यावया ।।७।। ग्रामाबाहेर शिवमंदिर । वस्तीस राहिले श्रीगुरुवर । म्हणती विप्रा भूक फार । न निघे धीर क्षणभरी ।।८।। येरु विचार करी मानसी । न कळे ईशकरणी कैशी । मी तो केवळ अज्ञानराशी । म्हणोनि सोशी दुःख हे ।।९।। गुरुरायास भूक लागली । निद्राव्याप्त जन ये वेळी । जाऊनि पाहू गृहाजवळी । एक भली सेवा मज ।।१०।। हाती घेऊनिया पात्र । शोधीत चालिला ग्रामी विप्र । निद्रावश असती समग्र । नारीनर तये वेळी ।।११।। किंचित मार्ग ऐसा क्रमिला । विप्रे अवचित दीप देखिला । जनसमूह तेथे जमला । करिती गलबला बहुसाल ।।१२।। पुसता कळले वर्तमान । अबला एक दुःखे दीन । प्रसूति नोहे दिवस तीन । तळमळे मीन जैसा की ।।१३।। येरु ऐकूनी कळवळला । म्हणे दुःखमय संसार सगळा । मुक्त करील श्रीगुरू इजला । तरी मज पावला महेश ।।१४।। सांगे लोकांस शिवमंदिरी । यजमानासी पाठवा लौकरी । कृपा करील तुम्हा श्रीहरी । होईल नारी प्रसूत ।।१५।। कार्यार्थ सांगूनि आपुला । पय घेऊनि विप्र निघाला । गृहधनी सवे चालिला । आले देउळासन्निध ।।१६।। आतूनि म्हणती श्रीगुरुराय । झाले झाले तुझे कार्य । सदन अवघे आनंदमय । प्रसवली तनय पाहे का ।।१७।। परतूनि जाई बा गोविंदा । काही मानू नको खेदा । झाली दुःखाची मर्यादा । वाटी संपदा द्विजासी ।।१८।। आश्चर्य बहुत गोविंदपंता । येथे मजला कवण जाणता । मंदिरी जाऊनि पाहू आता । दीप आणिता कळेल ।।१९।। दीपप्रकाशे पाहता वदन । म्हणे नेणो हे सत्पुरुष कोण । कैसे ठाऊक ममाभिधान । जाणे नारायण एकला ।।२०।। चरणी ठेवूनिया मस्तक । म्हणे देवा मी तुझा सेवक । जन्मोजन्मीचा आज्ञाधारक । म्हणूनि तारक झालासी ।।२१।। गृही चलावे एक वेळा । भार्या पुत्र पाहावे डोळा । पदरजे पावन करी सकळा । पुरवी लळा एवढा ।।२२।। गोविंदपंतांचे शिरस्त्राण । श्रीगुरुराये घेऊन । म्हणती संपेल सर्व ऋण । आगमन कैसे मंदिरा ।।२३।। जाई जाई रे माघारा । वाट पाहे तुझी दारा । आम्ही कदा न येऊ घरा । झाला पुरा व्यवहार ॥२४॥ शिरस्त्राण देउनि हाती । जाई येथूनि म्हणती । येरु वंदन करुन पुढती । त्वरीत गती गृहा जाय ॥ २५॥ लोक सांगती तुमची गृहिणी । तीन दिवस कष्ट पावोनी । प्रसवली पुत्र सुलक्षणी । आनंद मनी ऐकता तया ॥२६॥ इकडे श्रीकृष्ण सरस्वती । आताची जाऊ चला म्हणती । ऐकूनी विप्र तो भावार्थी । श्रीगुरुसंगती निघाला ॥२७॥ मनी म्हणे हा ज्ञानी पुरुष । करील मम व्याधीचा नाश । काय बलिष्ठ दुरित दोष । होती निस्तोष यांच्या कृपे ॥२८॥ मार्गी निबिड अंधकार । निर्भय निघाले श्रीगुरुवर । मागे मागे धावे विप्र । गुरु परमेश्वर मानूनि ॥२९॥ पालटला मनीचा भाव । वाटे तारील श्रीगुरुराव । दर्शनमात्रे नासेल भव । संशय लव न मनात ।।३०।। कवण पुण्य आचरिले । कैसे तप फळा आले । श्रीगुरुराय नयनी देखिले । सार्थक झाले जन्माचे ।।३२।। व्याधी नसती मम शरीरा । तरी का जातो गाणगापुरा । कुष्ठ नव्हे हा लाभ पुरा । वैकुंठपुरा नेईल ।।३२।। अंतरसाक्षी ज्ञानसमुद्र । ओळखिला ब्राम्हणाचा विचार । म्हणती निर्मळ झाले पात्र । धरणे धीर परी थोडा ।।३३।। रात्रंदिन श्रीगुरुनाथ । दोन दिवस क्रमिती पंथ । करवीर क्षेत्रा आले समर्थ । क्रीडा जेथ अमित केली ।।३४।। अनादि पुरुषाची चित्कळा । संहारी जो असुरबळा । झाली आधार विश्वा सकळा । आले देउळा तियेच्या ॥३५॥ वस्ती केली राममंदिरी । निमग्न सदा निज विचारी । कुष्ठी ब्राह्मण विचार करी । लोटले यापरी काही दिन ।।३६।। मधुकरी मागूनि माध्यान्हकाळी । श्रीगुरुसी भोजन घाली । एक दिनी सूर्यास्तवेळी । स्त्री एक आली रामदर्शना ।।३७।। समंधबाधा अनिवार । कृश दिसे अवघे शरीर । तिने देखता श्रीगुरुवर । फिरवी नेत्र गरगरा ।।३८।। पिशाच्च बोले शरीरस्थ । येरी मोह निद्राग्रस्त । भोग तिचा संपता अवचित । श्रीगुरुनाथ भेटले ।।३९।। अकस्मात आली मूर्छना । भूमीवरी पडली अंगना । देखूनि धावती पुरुष ललना । पाणी आणा म्हणताती ।।४०।। इतुक्यात हाक फोडी गजरा । म्हणे दत्ता क्षमा करी । पूर्वजन्मी मी इचा वैरी । मुक्त करी मज आता ।।४१।। तिर्यग्योनी संपली येथून । सहज झाले तुमचे दर्शन । वासना ठेऊनि त्यागिता प्राण । गती गहन हे पावलो ।।४२।। श्रीगुरू म्हणती भला होसी । सोडी सोडी या अबलेसी । आताचि जाई निजधामासी । फेरा चौऱ्यांशी सरला तुझा ।।४३।। जन समस्त पाहती डोळा । पुढती स्तब्ध झाली अबला । मूहूर्तभरी काळ लोटला । नेत्रकमला उघडी मग ।।४४।। अस्ताव्यस्त पडला अंचल । स्त्री म्हणे हे कैसे नवल । का मज पडली इतुकी भुल । लज्जा समूळ गेली कैसी ।।४५।। जमले असता इतुके जन । कैसे येथे म्या केले शयन । पतीस कळता वर्तमान । होय मज सदन पारखे ।।४६।। लोक सांगती वर्तली कथा । दोष तुजकडे किंचित नसता । व्यर्थ का करिसी इतुकीं चिंता । जाई आता गृहासी ।।४७।। दोघी चौघी मिळूनि युवती । सवे तिच्या सदना जाती । पतीस सांगती घडली स्थिती । समाधान करिती तयाचे ।।४८।। येरूमनी चमत्कारला । राममंदिरा त्वरित आला । शोध करिता श्रीगुरु देखिला । माथा ठेविला चरणावरी ।।४९।। समंधबाधेचा वृत्तांत । श्रीगुरुस सांगे समस्त । बारा वर्षे भोगिले कष्ट । खर्चिले  वित्त बहु म्हणे ।।५०।। आजवरी केले उपाय । परी ते सर्व झाले अपाय । देवा तुझे देखता पाय । बाधा जाय आपोआप ।।५१।। किंकर मज म्हणा आपुला । आता माझे गृही चला । तुमची सेवा करीन निश्चला । संसार भला होय तेणे ।।५२।। श्रीगुरु नच सोडिती मौन । मग म्हणे तो कुष्ठी ब्राम्हण । काय कराल गृही नेऊन । येथेचि दर्शन नित्या घ्यावे ।।५३।। पुढती लोटले कांही दिवस । कर्णोपकर्णी  कळले जगास । वेडा नव्हे हा कारणीक पुरुष । होतो भास म्हणताती ।।५४।। फडणवीस नामे गृहस्थ । करविरी वसे दिवस बहुत । कांतापुत्रसमन्वित । अगणित वित्त गृही त्यांच्या ।।५५।। पूर्व पुण्य होते पदरी । उदास असे सदा संसारी । जैसा मार्गस्थ आश्रय करी । क्षणभरी वृक्षछायेच्या ।।५६।। तयासी कळला चमत्कार । म्हणे कैसा असे नर । उध्वस्त होई पापनिकर । पाहू गुरुवर आता तो ।।५७।। येऊनिया श्रीगुरुजवळी । डोळे भरुनि मूर्ति न्याहाळी । वांच्छा मनी उपजली । नित्य जवळी असावे यांच्या ।।५८।। मनीचे जाणूनि म्हणती श्रीगुरू । कांही काळ हे आम्ही करु । कठीण परी सेवाप्रकारु । विचार करुनि पाहावे । । ५९ । । खूण पडली फडणविसा । उपजवी पाहताचि संतोषा । पुरुष नव्हे हा दिसतो तैसा । जाणे मानसा जगाचिया ।।६०।। गृही नेऊनि करी सेवा । हेचि आवडे माझे जीवा । चलावे आता श्रीगुरुदेवा । म्हणे मद्‌भाव जाणूनि ।।६१।। येउ परी सावकाश । अधीर होता कार्यनाश । आधी व्याधी करणे नि:शेष । करणे अवश्य आम्हा ते ॥६२॥ कवणा न कळे गुरुची उक्ति । तेणे विश्वास नुपजे चित्ती । बहुत करुनि वेडा म्हणती । विरळा जाणती तथ्य परी ।।६३।। फडणवीसे विचार केला । नित्य येऊनिया या स्थला । श्रीगुरू पाहिजे गृही नेला । स्वस्थता न मला तोवरी ।।६४।। कुष्ठी द्विजाचे सरले संचित । कृपादृष्टी झाली अवचित । तयासी म्हणती श्रीगुरुनाथ । व्याधी नष्ट झाली तुझी ।।६५।। करी पंचगंगास्नान । हृत्पुटी ठेवी आमुचे स्मरण । करितचि हे पालटे वर्ण । संतुष्ट ब्राह्मण ऐकता ।।६६।। व्याधी जावो अथवा राहो । विप्र म्हणे तव वियोग न हो । तुझे चरणी अर्पिला देहो । फिटला संदेहो मनाचा ।।६७।। सवेचि तेणे केली त्वरा । आला पंचगंगातीरा । स्नान करिता कांति सुंदरा । श्रीगुरुवरा दाखवू म्हणे ।।६८।। इकडे श्रीगुरु चिंतिती मनी । आताची जावे फडणवीस भवनी । तेचि वेळी येरुही येऊनि । लागला चरणी सद्‌भावे ।।६९।। श्रीकृष्ण म्हणती करी वेग । दाखवी तव गृहाचा मार्ग । होईल तुझा मनोभंग । कृष्णासी मग बोल नसे ।।७०।। संपली खर्चाची गाठोडी । म्हणतो आता संग न सोडी । पहिली होती कामना कुडी । आमुची गोडी मग तया ।।७१।। परी संपला दैवयोग । यावरी सहज आमुचा वियोग । नासूनि गेला अवघा रोग । भोगणे स्वभोग यापुढे ।।७२।। फडणवीसाचा धरूनि कर । दाखवी म्हणती तुझे घर । येरु होऊनि हर्षनिर्भर । नेई गुरुवर गृहासी ।।७३।। इकडे द्विज तो सारुनि स्नान । अंबालया आला धावून । पाहता दिसे ओस स्थान । म्हणे श्रीकृष्ण कोठे माझा ॥७४॥ गुरु न देखता घाबरा झाला । स्वामी माझा कोठे गेला । स‍द्‍गद होऊनि पुसता सकळा । नाही देखिला म्हणताती ॥७५॥ दु:खे द्विजासी निद्रा आली । श्रीगुरुमूर्ती स्वप्नी देखिली । म्हणती ब्राह्मणा अवधी संपली । शोक ये वेळी करु नको ॥७६॥ जाई आता स्वग्रामासी । आमुचा आठव ठेव मानसी । इहपर सौख्य लाभेल तुजसी । संसार सुखेसी करावा ॥ ७७ ॥ देखूनि ऐसे जागा जाहला । संदेह त्याचा अवघा फिटला । विप्र मग तो ग्रामा गेला । श्रीगुरुलीला ऐका पुढे ॥७८॥ फडणवीसाचे गृही असता । विकल्प उपजला स्त्रीच्या चित्ता । म्हणे याची सेवा करिता । लाभ कोणता कळेना ॥७९॥ धाकुटे बहु माझे बालक । पति असे केवळ भाविक । गृही आणूनि ठेविला मुर्ख । संसारी सुख नाही मज ॥८०॥ स्वहस्ते हा न करी भोजन । काय वर्णावे याचे गुण । कैसे येथे साधूपण । दिसे लक्षण हे विपरीत ॥८१॥ गृहस्वामिनीचे चित्त । जाणूनि म्हणती श्रीगुरुनाथ । घ्यावे तैसे द्यावे येथ । न्याय सत्य असे हा ॥८२॥ किंचित न होय अधिक उणे । केले कर्म उगेची भोगणे । सुख दु:ख प्राप्ती संचितगुणे । दोष न देणे इतरांसी ॥८३॥ सदनी नसता गृहनायक । कांता गुरुस देई दु:ख । आडवे आले पूर्व पातक । भोगणे नरक चुकेना ॥८४॥ एक दिनी श्रीगुरुराय । म्हणती आला अशुभ समय । गृहधनी म्हणे हे काय । मज अभिप्राय कळेना ॥८५॥ गृही जे होते धाकुटे मूल । अकस्मात होय ज्वरव्याकुळ । ध्यानी आले गुरुचे बोल । न लाभे बाळ यावरी ।। ८६॥ तुटली आयुष्याची दोरी । बालक मरता दु:ख भारी । जननी विव्हल अंतरी । शोकसागरी निमग्न ।।८७।। लोटले पुढती काही दिन । पडले दुःखाचे विस्मरण । जाया एकदा दीनवदन । भ्रतारा वचन बोलत ।।८८।। ऐका ऐका जी दातारा । साधू म्हणून जो आणिला घरा । पायगुण त्याचा नसे बरा । मारिले कुमरा माझिया ।।८९।। बैसले ठायी मलविसर्जन । करी हा जैसा बालक लहान । काही सेवेसी असे प्रमाण । आयास कोण सोशी नित्य ।।९०।। वचन ऐकूनि येणे परी । भर्ता रुष्ट झाला अंतरी । म्हणे कैशी गे मूढ नारी । संगती बरी नव्हे तुझी ।।९१।। दुष्टे नष्टे चांडाळिणी । निंदिसी का पुरुष ज्ञानी । कोठे भोगिसील निरयजाचणी । पापखाणी तू अमंगल ।।९२।। जाया वदे ऐका उत्तर । नारायण हा नव्हे नर । परंतु आमचे दैव दुर्धर । नाही कुमर वाचविला ।।९३।। सेवा करुनि काय फळ । नाही वाचविले माझे मूल । दैव जरी म्हणो प्रबळ । सेवाबळ मग कासया ।।९४।। विश्वासला ईश्वरावरी । दारिद्र निश्चित त्याचे घरी । संकटे अमित येती त्यावरी । अहोरात्री चैन नसे ।।९५।। भक्ति करणे व्यर्थ कासया । जाऊ द्यावे नरा ऐशिया । भर्ता म्हणे ही पापमया । कैशी जाया विपरीत ।।९६।। पतिपत्नीचा ऐकुनि वाद । श्रीगुरू म्हणती कासया खेद । पुढती पाळणा हालवू सुखद । न व्हावे धुंद मायामदे ।।९७।। फडणवीसे ऐकूनि उत्तर । पुढतपुढती नमवी शिर । म्हणे असता तू गुरुवर । वाटे असार स्वर्गसुख ।।९८।। अज्ञानपणे बोलिली जाया । क्षमा करावी श्रीगुरुराया । जाउ नका येथूनि सदया । विनवी पाया दास हा ।।९९।। श्रीगुरु म्हणती कार्य बहुत । जाणे लागेल आता त्वरित । गृह असे जे समीपस्थ । मागू तेथ निजवस्तु ।।१००।। फडणवीसाचा धरुनि कर  । शेजारगृही जाती गुरुवर । कंपायमान आमुचे शरीर । थंड अनिवार म्हणताती ।।१०१।। येऊनि घरधनी बाहेरी । श्रीगुरुस नमस्कारी । पाहूनि तया शीत शरीरी । बाधा करी म्हणताती ।।१०२।। नर वदे तो जोडूनि हस्त । नकळे मजला मनोगत । इतुक्यात त्याची माता धावत । आली तेथ अविलंबे ।।१०३।। सांगे मास जाहले चार । लागला पुत्रास शीतज्वर । ते म्या नवसिला हा गुरुवर । नूतन वस्त्र लेववावया ।।१०४।। निघूनि गेला अवघा ज्वर । परी मग मज पडला विसर । जाणुनिया शुद्ध अंतर । आले येथवर गुरुराय ।।१०५।। सांगितले म्या नाही कवणा । जाणिले परी अंतःकरणा । त्रैंलोक्यसाक्षी श्रीगुरुराणा । वेद पुराणा वंद्य हा ।।१०६।। वृत्त सांगुनि पुत्राहाती । पीतांबर आणवी त्वरित गती । पांघुरविता श्रीगुरुमूर्ती । झाली पूर्ती म्हणताती ।।१०७।। तेथेचि टाकुनि दिधले वसन । मूळगृहासी येती परतून । काही काही बोलती वचन । कळे अर्थ न कवणासी ।।१०८।। ऐसा पाहूनि चमत्कार । फडणवीसास विस्मय थोर । बहुतास कळला चमत्कार । येती नारी नर दर्शना ।।१०९।। पुढील अध्यायी महिसाळकर । गृहा नेतील माझा दातार । तेणेचि मस्तकी ठेवूनि कर । ग्रंथविस्तार बहु केला ।।११०।। अध्याय हा व्याधिनाशक । पठण करिता अमित सुख । संततीलाभ होय निःशंक । दिधली भाक गुरुराये ।।१११।। इति श्रीकृष्णलीलामृत । कर्ता करविता भद्रगिरिनाथ । पठण करोत भाविक भक्त । पंचमोध्याय गोड हा ।।११२।। श्रीकृष्णार्पणमस्तु ।।
अध्याय ५ वा समाप्त
।।ॐ।।