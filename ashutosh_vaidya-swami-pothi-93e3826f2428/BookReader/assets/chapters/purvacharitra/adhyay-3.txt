।।ॐ।। 
अध्याय ३ रा
।। श्रीगणेशाय नमः ।। जयाचे करिता नामस्मरण । लया जाती विघ्ने दारूण । पापतापादि निरसन । होय क्षण न लागता ।।१।। मंगलाचे जे मंगल । श्रीगुरुचे चरणकमल । स्मरता कार्यसिद्धि सकळ । साधन सबळ आम्हा हे ।।२।। वर्णिता जयाचे पवाडे । इहपर सौख्यलाभ घडे । कायसे भवदुःख बापुडे । धाक पडे काळासही ।।३।। ज्याची लीला गाता अखंड । षड्रिपूंचे काळे तोंड । आशातृष्णादिकांचे बंड । खंडविखंड सहजचि ।।४।। जयाची होता कृपादृष्टि । आनंदमय सकल सृष्टी । तयासी पाहूनि माता कष्टी । काय परमेष्ठी केले म्हणे ।।५।। पुत्र झाला ऐसा पिसा । विफल सर्व माझी आशा । याची चिंता मज जगदीशा । व्रतबंध कैसा होईल ।।६।। तव जवळी येऊन नंदन । म्हणे का माते करिसी रुदन । पृथ्वीपती जयासी प्रसन्न । कवण दीन म्हणे तया ।।७।। ऐसी ऐकता पुत्रवाणी । अन्नपूर्णा विस्मित मनी । गेली देह गेह विसरोनी । बहु सुख मानी क्षण एक ।।८।। ऐसे लोटले दिवस बहुत । संपूर्ण झाली वर्षे सात । अप्पाभटजी आणिती मनात । व्रतबंधा सुत योग्य हा ।।९।। जवळी बोलावूनि नारी । येरु म्हणे ऐक सुंदरी । मौजीबंधन करणे यावरी । विचार अंतरी सुचे हा ।।१०।। परी तो आज पातला सुदिन । ऐकून बहु समाधान । हेचि इच्छी माझे मन । झाले धन्य कांता म्हणे ।।११।। पुढती झाले मौजीबंधन । करविती यज्ञोपवीतधारण । ब्रह्मचारी झाला कृष्णा । सोहळा निर्विघ्न अनायासे ।।१२।। जनक पढवी गायत्रीमंत्र । ओंभर्र ओंभर्र करी पुत्र । जडमति हा म्हणती सर्वत्र । योग्य न शास्त्रपठणासी ।।१२।। कष्ट केल्या नव्हे सार्थक । वर्णशत्रु हे बालक । बोलता ऐसे जन सकळिक । पिता निःशंक निज मनी ।।१४।। कृष्णे शिशुगण मेळवूनी । क्रीडा करी आपुले भुवनी । लीन व्हारे तुम्ही चरणी । पापा धुणी म्हणतसे ।।१५।। घेऊनि जारे तीर्थ अंगारा । भवरोग तुमचा होय बरा । संशयासी न द्‍या थारा । सांगता किशोरा नकळे ते ।।१६।। गडी म्हणती काय कृष्णा । बोलसी ते आम्हा कळेना । सोडी यावरी पिसेपणा । बोल ध्याना आणि हे ।।१७।। ऐकून हे बालभाषण । कृष्णे केले हास्यवदन । अद्‌भूत मायेचे विंदान । भूलविले जन म्हणे मनी ।।१८।। येणे रीती खेळ खेळता । इतुक्यात बाहेर आली माता । भोजना चल कृष्णानाथा । पुरे आता हे म्हणे ।।१९।। बाळे गृहा जाती समस्त । जननीने धरुन पुत्रहस्त । घेऊन गेली सदनात । भाग्या अंत नाही तिच्या ।।२०।। नकळे पुरवी केले सुकृत । काय आचरली पुण्य पर्वत । पुत्र लाधली कृष्णनाथ । साक्षात दत्त होय जो ।।२०।। आत्मज संगे घेऊन । अप्पाभटजी सारी भोजन । लोटले यासी कांही दिन । चालवी कृष्ण निजव्रत ।।२१।। मुर्खत्व दावून विशेष । मातेस लाविला निजध्यास । तेणे तुटे आशापाश । झाला नाश जन्ममरणा ।।२२।। मातेस म्हणे कृष्णनाथ । मंगसोळीस जाऊ त्वरित । अंबे एवढा पुरवी हेत । साधू मनोगत आपुले ।।२३।। कुळदैवत म्हाळसापती । जाणे लागे त्वरित गती । नलगे हर्ष आणि खंती । येऊ मागुती सत्वरी ।।२५।। माता म्हणे रे तान्हया । एकला कैसा जासी सखया । श्रम पावसी मार्ग चुकलिया । मद्विसाविया बालका ।।२६।। नको दुखवू माझे अंतर । ओस वाटेल अवघे मंदिर । सोडून दे इतुका विचार । चुकवी हुरहुर मनाची ।।२७।। बोधीत असता ऐसे सुता । अवचित तेथे पातला जनिता । म्हणे कायसा विचार करिता । आम्हा सांगता होय बरे ।।२८।। अन्नपूर्णा कथी घडले वृत्त । मंगसोळीस जाऊ पाहे सुत । परी मजला वाटे अघटित । नेणें पंथ बाळक हे ।।२९।। भटजी म्हणती निज भार्येसी । व्यर्थ कां शंका मनी धरिसी । सुखे जाऊदे कृष्णासी । वांछा जैसी तयाची ।।३०।। आमुची आज्ञा तुज प्रमाण । नको व्यर्थ दुखवू नंदन । देवादिका न चुके प्राक्तन । मानी वचन सत्य हे ।।३१।। बहुता परी तो ब्राह्मण । करी कांतेचे समाधान । दुजे दिनी निघाला कृष्ण । चंडकिरण उदया येता ।।३२।। भर्ता नव्हे नारायण । वचनासरिसा वेचणे प्राण । पतिव्रतेचे हेचि लक्षण । जाणे निधान अन्नपूर्णा ।।३३।। सवे देऊनि काही शिदोरी । पोचवीत गेलो ग्रामाबाहेरी । विनवी सुता परोपरी । येई लवकरी म्हणतसे ।।३४।। पुढे निघून गेला एकला । माता परतूनि ये सदनाला । बेडगग्रामासन्निध आला । कृष्णे देखिला कूप तेथे ।।३५।। दोन याम आला दिवस । स्नान करू इच्छी मानस । परी हेतु न कळे कोणास । पुरवी नवस भक्तांचे ।।३६।। वरी ठेवूनि वस्तुमात्र । जळी क्रीडती घटिका चार । इकडे श्वान एक सत्वर । घेऊन उपाहार पळाला ।।३७।। उपरी ग्रामीची एक अबला । अवचित पातली तये स्थळा । जळभरणार्थ जाता देखिला । बाळक भला स्नान करी ।।३८।। कृष्णे देखुनि केले हास्य । म्हणे हेचि कार्य आम्हास । राहिला असे सेवाशेष । सहज सिद्धिस न्यावा तो ।।३९।। जळ सोडूनिया झडकरी । त्वरित आला कूपाबाहेरी । म्हणे का घेतली माझी शिदोरी । धरिली पदरी अबला ते ।।४०।। भूक लागेल मजला फार । म्हणून मातेने दिधला आहार । तुजही जननी असतील किशोर । होसी कठोर काय म्हणूनि ।।४१।। स्त्रियेसी ऐकुनि वाटे कौतुक । कैसे मंजुळ बोले बालक । संतोष होय पाहता सुख । लागली भूक मज म्हणे ।।४२।। नेऊ यासी आपुल्या गेही । भक्षील किंचित भात दही । कुंभ भरुनिया लवलाही । संगे घेई कृष्णासी ।।४३।। कैसे पूर्वसुकृत उदेले । म्हणूनि श्रीकृष्ण गृहा आले । पाहता वदन स्त्रियेस वाटले । सार्थक झाले जन्माचे ।।४४।। कालवूनि आणिला दहीभात । म्हणे बाळका जेवी त्वरित । परी तो उगाचि कृष्णनाथ । न लावी हात ग्रासासी ।।४५।। ऐसे देखोनि ते सुंदरी । म्हणे कैसी हे न कळे परी । जवळी जावोनिया सत्वरी । भोजन करी म्हणतसे ।।४६।। कृष्ण न बोलेचि तियेसी । येरी आश्चर्य करी मानसी । म्हणे याची वृत्ती कैसी । वेडी पिसी गमतसे ।।४७।। आपणचि मुखी कवळ । घालिता किंचित हा भक्षील । ऐसे विचारुनि तत्काळ । मुखाजवळ ग्रास नेई ।।४८।। गृही अन्‍नपूर्णा माता । जेवी म्हणूनि आर्जविता । मुखामाजी यास घालिता । नको आता म्हणे जो ।।४९।। तोचि मुख पसरोनि ग्रास । भक्षण करी सावकाश । सेवा घेऊनि अखिल कल्मष । पाववी नाश क्षणात ।।५०।। असो भोजन झालियावरी । म्हणे आम्हा जाणे झडकरी । दृष्टी ठेवूनि कार्यांतरी । सोडिली घरी माता पिता ।।५१।। येरी म्हणे गा सुकुमारा । व्यर्थ का करिसी इतुकी त्वरा । कैसे रुचले माता पितरा । धाडिता कुमरा एकले तुज ।।५२।। कोठे असे कार्यांतर । नाम तरी सांग एक वार । येथे वास्तव्य आजिची रात्र । करुनि सत्वर जाई का ।।५३।। सायंकाळी माझे पती । सदना येऊनि तुज पाहती । तुझिया दर्शने होय मुक्ती । ऐसे चित्ती मज गमे ।।५४।। एकदा येथूनि गेलियावरी । कायसा येसी आमच्या मंदिरी । एवढी विनवणी मान्य करी । होईन आभारी जन्मवरी ।।५५।। गृहा येता प्राणनाथ । वाढीन तुजला पोळी घृत । लाडू मोदक मधुर पदार्थ । उपाहारार्थ देईन सवे ।।५६।। ऐकूनि कृष्ण हासे मंद । म्हणे इजला लाविला छंद । सहज भोगील पुर्णानंद । अंती निजपद पावेल ।।५७।। म्हणती तिजला जाहले कृत्य । आताचि आम्हा जाणे निश्चित । बोलावितो म्हाळसाकांत । आग्रह व्यर्थ न करावा ।।५८।। जवळी पातला दर्शन समय । चुकलिया नासे अवघे कार्य । पुत्रप्राप्ती तुजला होय । सांडी सोय आमुची ।।५८।। इतुके सांगून सेवेचि निघती । येरी म्हणे बा ऐके विनंती । करी ही तरी संकल्पपूर्ती । फलाहार सांगाती नेई का ।।६०।। कृष्णे समय आणून ध्यानी । सवेचि प्रयाण करी तेथूनि । किंचित खाद्य संगे घेऊनी । गेला निघोनी तात्काळ ।।६१।। इकडे कैसी वर्तली कथा । स्त्रियेस न सोसवे विरहव्यथा । गोकुळ सोडून मथुरेसी जाता । यशोदा माता दुःखी जैसी ।।६२।। क्षणभरी दावूनि अंत्यजरुप । भुलविला बेदरीचा भूप । नलगे म्हणे संसारताप । विठ्‌ठल मायबाप कोठे तो ।।६३।। बेडगग्रामीची विप्रवनिता । तैसेचि आठवी कृष्णनाथा । विसरली देह गेह समस्ता । अघटित सत्ता प्रभूची ।।६४।। संतानहीन असता अबला । पुढे तिजला पुत्र झाला । परी नाही विसरली कृष्णा । उद्धरी स्वकुळा सुंदरी ते ।।६५।। असो इकडे मंगसोळीसी । पातला कृष्ण तेचि निशी । दृष्टी पाहूनि कुळस्वामीसी । साष्टांगेसी नमन करी ।।६६।। सहज सारी लौकिकाचार । किंचित मांडिले स्तुतिस्तोत्र । म्हणे का देवा येथवर । आलासि सत्वर सांग मज ।।६७।। कोठे ठेविला नंदिकेश्वर । अश्व वाहन येथ सुंदर । मस्तकीचा जटाभार । गंगानीर कोठे ते ।।६८।। पितृवन सोडून भयंकर । निर्मिले येथ रम्य मंदीर । गळा शोभती सुमनहार । अलंकार बहुरत्नांचे ।।६९।। रुद्राक्षांचा त्याग केला । कोठे लपविल्या नरमुंडमाला । शुभ्र भस्माचा विसर पडला । भंडास रुचला कैसा तुज ।।७०।। रिपुमित्रांचा सम गौरव । अंती देसी एकचि ठाव । मल्लारी का धरिले नांव । मानिले सर्वसम तुवा ।।७१।। आले मना ते सांगू तुज । कर्माकर्म निरसे सहज । तेचि देवा आवडे मज । देई आज इतुकेची ।।७२।। साक्षात- दर्शनाची हाव । धरुन येथे घेतली धांव । कुलस्वामी तू गिरिजाधव । किंकर मी तव अज्ञानी ।।७३।। पिचुमंदवृक्षातळवटी । बैसु तुजवरी ठेवूनि दृष्टी । भोजनपान नलगे धूर्जटी । देशील भेटी तोवरी ।।७४।। ऐसे ऐकूनि शिशुस्तवन । तेथे पातला एक ब्राह्मण । म्हणे का हे व्यर्थ निर्वाण । माझे वचन ऐके बा ।।७५।। या युगी देव झाला बौद्ध । कैसा पुरेल तुझा छंद । सोडूनिया अवघा विषाद । घेई प्रसाद लवकरी ।।७६।। श्रीकृष्ण म्हणे गा द्विजोत्तमा । कैसे जाणिले मनोधर्मा । अधम वासना अथवा उत्तमा । कैसे तुम्हा कळले जी ।।७७।। उपवासी अथवा केले भोजन । कैसे जाहले तुम्हा ज्ञान । भूत भविष्य वर्तमान । तुम्ही सर्वज्ञ मग गमे ।।७८।। डोई फोडूनि नामदेव । प्रकट केला पंढरीराव । प्रत्यक्ष दर्शन म्हणतसा वाव । जाणून सर्व कैसे मज ।।७९।। ब्राह्मण म्हणे गा बालका । कैसा तुझा भाव निका । पाही पाही कैलासनायका । सोडी शंका सर्वही ।।८०।। विप्राचा देह पालटला । भालचंद्र शिवशंकर भोळा । पार्वतीसह प्रगट झाला । आरुढला नंदीवरी ।।८१।। मस्तकी ठेवूनि वरद हस्त । कृष्णासि म्हणे कैलासनाथ । माझाचि अंश तू असता सत्य । दाविसी व्यर्थ अज्ञान हे ।।८२।। करावया दीनोद्धार । घेतला तुवा हा अवतार । पुरे करी आता स्तोत्र । जावे सत्वर गुरुगृही ।।८३।। असती अक्कलकोटग्रामी । नृसिंहभान प्रसिद्ध स्वामी । तेजे जैसा सहस्त्ररश्मी । आधी नमी पाय त्यांचे ।।८४।। त्रैमूर्तीच भक्तासाठी । वारंवार देह धरिती । स्थिर करुनि तेथे मती । श्रीगुरुमहती वाढवी ।।८५।। शेषशायी नारायण । वाढवी श्रीगुरुमहिमान । अवतार घेऊनि रामकृष्ण । गुरुपदसेवन केले तिही ।।८६।। तेचि आता अवश्य करी । बालका जाई तेथवरी । इतुके सांगूनिया त्रिपुरारी । अदृश्य झडकरी जाहला ।।८७।। आधीच त्रयमूर्तीचा अंश । वरी भेटला त्र्यंबकेश । कळूनि आले सर्व रहस्य । मंद हास्य कृष्ण करी ।।८८।। ऐसा पाहता चमत्कार । संपले तेथे तीन वासर । कृष्णे आठवूनि मातापितर । जाहले फ़ार दिवस म्हणे ।।८९।। तिजे दिनी माध्यान्हकाळी । प्रार्थना करिती देवाजवळी । येतो आता चंद्रमौळी । ब्रीद सांभाळी आपुले ।।९०।। नमन करुनि म्हाळसाधवा । मंगसोळी सोडिली तेधवा । इकडे जननी म्हणे देवा । येईल केव्हा सुत माझा ।।९१।। दिवस जहाले दहा बारा । काय झाले माझिया कुमारा । आता कैसा येईल घरा । चिंता अंतरा जाळी हे ।।९२।। बहुतकरुनि चुकला पंथ । कोठे गेला न कळे अंत । काय भक्षिले आजपर्यंत । जाणे अनंत एकला ।।९३।। वाट पाहिली बहुत दिन । क्षणभरी मज न पडे चैन । पतीस पुसता वर्तमान । अधीर मन न करी म्हणती ।।९४।। केव्हा येईल माझा कृष्ण । पाहीन मूल डोळे भरुन । आता कैचा मज नंदन । दैवहीन मी जगी या ।।९५।। पहिलेचि जाऊ नको म्हणता । बळेचि धाडी तुजला पिता । काय म्हणूनि आठवू आता । कृष्णनाथा ह्रदय फूटे ।।९६।। शोकसागरी करी वस्ती । अन्नपूर्णा माता येणे रीती । कृष्णा कृष्णा म्हणे दिनराती । ठेविला कंठी प्राण तिणे ।।९७।। नाठवे तिजला भोजनपान । विश्रांती नाही एक क्षण । सदा आठवी पूत्राचे गुण । कृष्ण कृष्ण हा ध्यास लागे ।।९८।। मातेची हे जाणुनि प्रीती । कृष्णे धाव घेतली मागुती । काय एक न करी भक्तासाठी । त्वरित गती ग्रामा आला ।।९९।। अवचित तनय देखता दृष्टी । माता धावूनि घाली मिठी । आनंदाश्रू नयनी येती । प्रेम पोटी न समाये ।।१००।। चवदा वर्षे वनी क्रमून । अयोध्येस आले रामलक्ष्मण । न सावरत वेग धावून । सुता अलिंगन दे माता ।।१०१।। तैसेचि झाले कृष्णमायेस । पुत्र परतूनि आला गृहास । एकदाचि दुःख पावले नाश । न माये हर्ष त्रिभुवनी ।।१०२।। पाहता कृष्णाची वदनकांती । आश्चर्यचकित झाली चित्ती । म्हणे याची न कळे कृती । देव रक्षिती याजला ।।१०३।। बहुतेक प्राशिले याने अमृत । किंवा हा योगपारंगत । तर्क न चले कांही येथ । तेज अमित याचे दिसे ।।१०४।। मुखी घालिता घे घे म्हणुनि । किंचितही जो न भक्षी सदनी । मार्गी त्यास रक्षिले कोणी । श्रीहरी वाचूनि एकल्या ।।१०५।। किंवा स्वये हाचि देव । पाहूनि आमुचा शुद्ध भाव । शांत कराया संसारदाव । आला धाव घेऊनि ।।१०६।। इतुके कैसे माझे सुकृत । उदरी जन्म घेईल भगवंत । ज्याचे तोचि जाणे समर्थ । कायसा व्यर्थ विचार मज ।।१०७।। अन्नपूर्णेस बहु आश्चर्य । देवे दिधला तनय । याचे रक्षण करी मी काय । नाही या भय काळाचे ।।१०८।। जैसे येईल याचिया ध्यानी । सुखे करुं द्यावी करणी । कदापि मी कार्यहानी । न करी देऊनि दुःख यासी ।।१०८।। पाहता सुताचे वदनारविंद । ऐसा जननीस झाला बोध । निरसूनि गेले काम क्रोध । अमित मोद तियेसी ।।१०९।। अक्कलकोटग्रामा प्रयाण । उपरी श्रीगुरुचे दर्शन । चतुर्थ अध्यायी तेचि कथन । ऐका सज्जन भाविक हो ।।१११।। इति श्रीकृष्णलीलामृत । कर्ता करविता भद्रगिरिनाथ । पठण करोत भाविक भक्त । तृतीयोध्याय गोड हा ।।११२।। श्रीकृष्णार्पणमस्तु ।।
अध्याय ३ रा समाप्त
।।ॐ।।