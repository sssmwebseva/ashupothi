।।ॐ।।
अध्याय ४ था
।। श्रीगणेशाय नम: । । श्रीगुरुभ्यो नम: ।। संपली मंगसोळीची यात्रा । श्रवणमात्रे सुख सर्वत्रा । मातेस दावूनि गति विचित्रा । भुलवी अंतरा तियेच्या ।।१।। नवल श्रीगुरुची महिमा । देवादिका न कळे सीमा । जयाची कथा मनोरमा । कैवल्याधामा पाववी ।।२।। क्षणेच रंका राज्यपद । ज्याचा होता कृपाप्रसाद । देवगुरुसी बुद्धिमंद । करुनी वाद जिंकील ।।३।। अवगत होईल विद्या मूर्खा । वेदपठण करील मुका । न करवे जे इंद्रादिका । साध्य ते एका सदगुरुसी ।।४।। त्रैलोक्य शोधिता श्रीगुरुराया । नाही नाही दृष्टांत द्यावया । भेदभाव दवडूनिया । स्वतुल्य शिष्या क्षणे करी ।।५।। तेणेचि दिधला अभय कर । निरसूनि गेली चिंता समग्र । चित्त करुनिया एकाग्र । ऐका सादर यावरी ।।६।। संत तुम्ही परम उदार । मानूनि सलगीचे उत्तर । श्रवण करा कृष्णचरित्र । सोपान परत्र पावावया ।। ७।। मंगसोळीस वारंवार । जाता लोटली वषें चार । जांभळीग्रामी मग पुत्र । जाती पितर घेउनिया ।।८।। त्या ग्रामीचे जोशीपण । अप्पाभटजीस असे वतन । कोणी बोलाविता यजमान । अवश्य गमन करणे घडे ।।९।। भोजना येता पाचारण । सवे घेउनी जाई नंदन । ऐसे लोटता काही दिन । चरित्र पावन कृष्ण करी ।।१०।। तये ग्रामी अंबाजीपंत । ग्रामलेखक असे विख्यात । त्याचे मंगलकृत्य । जाती अप्पाभट साधावया ।।११।। मनी विचार करी यजमान । भोजना बोलावी अखिल जन । कौतुक सहज पांहू म्हणून । गेला कृष्ण तेथेचि ।।१२।। भोजन झालिया उपरी । तेथेचि येरु विश्राम करी । इतक्यात एक आली म्हातारी । पाहुणी घरी पंताच्या ।।१३।। म्हणे उदयीक एकादशी । बहु जन गेले पंढरीसी । गुंतले मी मोहपाशी । पापराशी प्रपंची ।।१४।। कैसे माझे मंद भाग्य । नाही घडला संतसंग । संसारी मी सदा दंग । पांडुरंग कैसा मज ।।१५।। वया झाली वर्षे साठ । शरीर यावरी बहु अशक्त । अंत:करण व्यथाभूत । कैसी भेट मज विठ्ठलाची ।।१६।। लावूनिया तुळसी बुक्का । विटेवरी उभा विठ्ठलसखा । देखिले नाही भक्ततारका । दवडिला फुका जन्म हा ।।१७।। कैसा तुष्टेल मज गोविंद । कैसा प्राप्त होय प्रसाद । मी तरी झाले वये वृद्ध । विठ्ठलपद मज अंतरले ।।१८।। तरावया भवदुस्तर । नाही साधिले साधन सार । अंबाजीपंत म्हणे हुरहुर । करा दुर मनाची ।।१९।। इच्छा असेल तुमची जरी । आषाढमासी जाऊ पंढरी । अथवा प्रसाद येथवरी । येता वारकरी आणीन ।।२०।। आरोग्य असता तुमच्या देही । सुखासन मिळवूनि लवलाही । तेथे जावया चिंता नाही । दु:ख काही करु नये ।।२१।। कृष्णनाथे बोल ऐकिला । वृद्धपणी वांच्छा इजला । म्हणे हा देव त्या विठ्ठला । भिन्न मानिला कैसा हो ।।२२।। जवळी जाउनिया झडकरी । म्हणे प्रसाद देऊ करी । कशास पाहिजे वारकरी । प्रसन्न श्रीहरी तुज झाला ।।२३।। झालीस बाई आता जरठ । पंढरी असे दूर बहुत । प्रसाद आणून देऊ येथ । आणी मनात न विकल्प ।।२४।। इतुके बोलून द्वाराबाहेरी । जाऊन येती घडी-भरी । प्राप्ती झाली आज लवकरी । धन्य म्हातारी म्हणती हे ।।२५।। जवळी येता आजीबाई । म्हणतो हे काय पाहून घेई । आम्हावरी शब्द नाही । तुमचे काही चुकलिया ।।२६।। हाती दिधल्या पुड्या दोन । पाहता हासती सकळ जन । म्हणती पाहू दे उकलून । काय आणून दिधले ।।२७।। अप्पाभटजी तुमचा सूत । कैसा जन्मला हा विपरीत । कांही तरी करितो कृत्य । मूढ की मुक्त म्हणावे त्या ।।२८।। इकडे स्त्री ते गतवयस्का । पुडी उकलून दावी लोका । म्हणे पंढरीचा हा बुक्का । कैसे देखा आश्चर्य हे ।।२९।। लाहया फुटाणे दुसरीत । प्रत्यक्ष जन पाहती समस्त । होऊनिया आश्चर्यचकित । म्हणती अघटित कृत्य हे ।।३०।। आमुचे ग्रामी पंढरीहून । इतुक्यात आला असे कोण । ईश्वरी कळा हे दिसे पूर्ण । प्रसाद उत्पन्न झाला जेणे ।।३१।। ऐसे कृत्य देखता दृष्टी । कृष्णनाथा सर्व वंदिती । तैपासूनि वाढली महती । पूज्य मानिती त्या ग्रामी  ।।३२।। येरे चित्ती विचार आणिला । यावरी पाहू गुरुपदकमळा । मातापितरांचा संग संपला । वियोग झाला सहजची ।।३३।। हळूच म्हणती निजमायेसी । जाण बहु दुर आम्हासी । आता येथे भेटी कैसी । नको मानसी खेद याचा ।।३४।। घरा येईल वैकुंठधाम । मजवरी तुमचं असता प्रेम । सहज मनी व्हाल निष्काम । अंती विश्राम पावाल ।।३५।। अंबे तुजला नित्य भेट । जैसी येथ तैसीच तेथ । आम्ही येऊनिया अगत्य । देऊ सत्य मानी हे ।।३६।। ऐसे सांगूनि कृष्णनाथ । मार्गक्रमण आरंभीत । लक्षून पूर्वदिशापंथ । त्वरा अमित दाविती ।।३७।। जे जे काही बोलिला सुत । अन्नपूर्णा पतीस सांगे वृत्त । तुमच्या भये मी राहिले स्वस्थ । पुरला अंत यावरी ।।३८।। येरू दचकला अंतरी । क्षण एक उठती दुःखलहरी । म्हणे सुत फिरला आजवरी । वदला परी न कधी हे ।।३९।। गोकुळ सोडूनि गेला मुकंद । दुःखे रडती यशोदानंद । तैसाचि घेऊनि पुत्रछंद । पावली निजपदा उभयता ।।४०।। कानना जाता रघुवीर । अशनपान टाकी नृपवर । न सोसवे विरहज्वर । दशरथे शरीर त्यागिले ।।४१।। श्रीकृष्णाची जननी जनिता । तैसी परत्र दावली उभयता । येरू इकडे क्रमी पंथ । अक्कलकोटी जावया ।।४२।। श्रीगुरूदर्शनाचा ध्यास । नकळे तेणे निशी दिवस । नाठवती काही आयास । मनी उल्लास बहु होय ।।४३।। ऐसा करूनिया वेग । तीन दिवसात क्रमी मार्ग । देखता श्रीगुरुमुर्ती चांग । फिटले पांग म्हणताती ।।४४।। त्वरित येता ग्रामासन्निध । देखिले तेथे आनंदकंद । पुसता सांगती बहु जनवृंद । स्वामी स्वच्छंद फिरती हे ।।४५।। प्रसिद्ध साधू अक्कलकोटी । कीर्ती ज्याची फाकली दिगंती । नृसिंहभान ज्यासी म्हणती । तीच मुर्ती हे श्रीगुरुची ।।४६।। अरुणोदयी आजिचे दिनी । म्हणती कृष्णा आला धावूनि । नेऊ त्यास विजनस्थानी । घेऊ संपादणी साधूनी ।।४७।। त्वरित बाहेर निघता एकले । बहुत जन सवे निघाले । याचे वचन कवणा न कळे । परि हे भले सत्पुरुष ।।४८।। ऐसे सांगती जनसमाज । इतुक्यात स्वये महाराज । सन्निध येऊन म्हणती काज । साधाया आज आलासी ।।४९।। जाऊ चला म्हणती एकांती । क्षणभरी पुरे जनसंगती । आधीच नसे अज्ञानग्रंथी । लौकिकरीती केली परी ।।५०।। धरूनि कृष्णाचा सव्य कर । धांव धांव म्हणती सत्वर । मागे टाकूनि जन समग्र । गेले दूर क्षणात ।।५१।। देखूनिया अरण्य विजन । म्हणती हेचि योग्य स्थान । तरूतळवटी छाया घन । आम्हा आसन शिळा - हे ।।५२।। तेथे बैसले श्रीगुरुराय । तेजे जैसा अपर सूर्य । कृष्णे देखता आनंदमय । वंदी पाय सद्‌भावे ।।५३।। जोडूनिया दोन्ही कर । नाना परी करी स्तोत्र । म्हणे देवा होसी साकार । जगदुद्‌धार करावया ।।५४।। शुभस्फटिकसंकाश । शरदिंदुसम कांती विशेष । पाहता संतुष्ट झाले मानस । म्हणवी दास मज आपुला ।।५५।। आजानुबाहु भव्य शरीर । गुरुराया तू भवभयहर । महिमा तुझी गाता अपार । शिणले चार वेदही ।।५६।। गाणगापुरी केली ख्याती । तोचि तू नृसिंहसरस्वती । उदय पावलासी मागुती । आमुची संसृती निवाराया ।।५७।। होताचि तू कृपाधन । बोलासारिखे होय आचरण । जगा सांगावे कोरडे ज्ञान । बुद्धी निरसन पावे हे ।।५८।। हदयी घालिता तुझे आसन । षड्रिपूस भव्य दारूण । मनाचा या संग सोडून । रानोरान पळती ते ।।५९।। आशा वांच्छा नारी दुर्धर । संपला याचा कारभार । होय शुद्ध हृन्मंदीर । तू वस्तीकर येताची ।।६०।। क्षुधा तृषा अहंकार । नेणीव जाणीव अनिवार । यांचा सर्वही अधिकार । नाशिले शरीर अवघेचि ।।६१।। ऐकून त्वदागमनिवार्ता ।एकदाचि भ्रम पडला समस्ता । प्राप्त कैसी कठिणावस्था । झाले पळता गतप्राण ।।६२।। एक वेळ होता दर्शन । सहज इतुके परिवर्तन । नलगे मोक्ष पाहता वदन । इतर गणन काय तेथे ।।६३।। संसारतप्त जे का जन । अहोरात्र विषयी निमग्न । ऐशिया दुर्लभ तुझे दर्शन । परी मत्पुण्य आगळे ।।६४।। विद्युल्लेखेसम चंचळ । भोग यौवनादी सकळ । पळती दूर होऊनि विकळ । यत्न विफळ तयाचा ।।६५।। नाशिवंत हा संसार । देह केवळ क्षणभंगुर । तप्त लोहावरी अणुमात्र । पडता नीर गती जे ।।६६।। वांच्छाचि एक तव भेटीची । ऐशा विचारी निपजवी रुची । त्रेधा उडवी क्रोधादिकांची । बाधा पापाची होऊ न दे ।।६७।। प्रत्यक्ष दर्शन झालिया । निबाली हे माझी काया । निरसूनि गेली अवघी माया । होता छाया कृपेची ।।६८।। ऐसे कोण प्रबल तप । पूर्वी आचरिले म्या अमूप । भेटलासी तू यतिजनभूप । निवालो रूप पाहता तुझे ।।६९।। वासना समूळ नष्ट झाली । तुझे पायी वृत्ती रंगली । तूचि माझी होसी माउली । केली सावली कृपेची ।।७०।। काळ बापुडे काय मशक । कवण मानी त्याचा धाक । शिरी असता तू नायक । फिके मोक्षसुख त्यापुढे ।।७१।। होता संतसमागम । तुझे ठायी निपजे प्रेम । आता माझे हृदयधाम । करी विश्राम तेथेची ।।७२।। रचिले येथ सुखासन । वरी बैसे तू दयाघन । करीन पादप्रक्षालन । घेई पूजन हे माझे ।।७३।। शुद्ध संकल्पे गंगाजळ । पायावरी घालू निर्मळ । चंदन कस्तुरीपरिमळ । लावीन शीतळ तव भाळी ।।७४।। बहुत वृक्ष हृदयोद्यानी । सुंदर एक एकाहूनि । त्यांची सुमने तवार्चनी । घेता मनी आल्हाद ।।७५।।

।। अहिंसा प्रथमं पुष्पं पुष्पमिंद्रियनिग्रह ।। सर्वभूतदया पुष्पं क्षमा पुष्पं विशेषत: ।।१।। शान्ति: पुष्पं तप: पुष्पं ध्यानं तथैव च ।। सत्यमष्टविधं पुष्पं विष्णो: प्रीतिकरं भवेत् ।।२।।

अहिंसा पुष्प हे अनंत । इंद्रियनिग्रह प्रयत्नप्राप्त । भूतदया सुवासयुत । क्षमा अत्यंत साजिरी ।।७६।। सर्वावरिष्ट सुमन शान्ती । प्राप्त व्हावया तापसी यती । कष्ट करिती दिवस राती । अगाध महती जयाची ।।७७।। त्रिभुवनी जे का सोज्वळ । बहुत करूनि होय दुर्मिळ । प्रसन्न होता तू दयाळ । लाभेल फुल ते मज ।।७८।। तप:पुष्प हे मानूनि घेई । ध्यान अखंड सौख्यदायी । सत्यप्रसून त्रिलोक विजयी । परिमुळे दाही दिशा भरती ।।७९।। ऐसी सुमने गुंफूनि हार । अर्पू तुजला मनोहर । षड्रसान्नाचा घेई आहार । नको उशीर यावरी ।।८०।। दधि दुग्ध मधु घृत शर्करा । शाल्योंदन क्षीर जंभीरा । तुझ्या मुखी घालीन उदारा । नलगे त्वरा गुरुराया ।।८१।। भागीरथीचे शीतळ नीर । प्राशना आणिले मी सत्वर । उपरी प्रक्षाळीन कर । घेई उपचार मानुनि ।।८२।। धूपदीपसमर्पण । यथासांग झाले अर्चन । काही येथ अधिक न्यून । समर्थे पूर्ण मानावे ते ।।८३।। ऐकुनिया ऐसे स्तवन । श्रीगुरू करिती हास्य वदन । म्हणती हे लौकिकाचरण । होसी तू कृष्णा मदंश ।।८४।। पुरे करी आता स्तोत्र । सांगतो श्रवण करी विचार । करावया जगदुद्धार । घेणे अवतार आम्हा तुम्हा ।।८५।। कैसा गुरु कैसा सेवक । अवघा असे विचार एक । लोकसंग्रह कारण मुख्य । करू कौतुक यासाठी ।।८६।। बालोन्मत्तपिशाच्च वृत्ती । धरूनि संचार करणे क्षिती । मर्यादा हे आणूनि चित्ती । करणे संगती जनाची ।।८७।। जाणता अथवा काही नेणता । उल्लंघू नये नीतिमत्ता । परी जगा दावूनि मूढता । साधणे अर्था चिंतिलिया ।।८८।। करवीर क्षेत्रा तुम्ही जावे । अवतारकार्य अवघे साधावे । भक्त जे भजती समनोभावे । तया तारावे भवार्णवी ।।८९।। इतुके बोलूनि कृपाकर । मस्तकी ठेवी श्रीगुरुवर । उभयतांसही आनंद थोर । विसरले व्यापार देहाचा ।।९०।। ऐसे लोटतां सप्त दिन । आनंदोर्मी ठायीच जिरवून । सावध झाले नृसिंहभान । पुढे कृष्ण देखिला ।।९१।। पाठीवरी फिरवूनि हस्त । बाळा सावध हो म्हणती त्वरित । करणे आहे कार्य बहुत । नव्हे हे उचित आताचि ।।९२।। आजपासूनि श्रीगुरुकृष्ण । आम्ही ठेविले तव अभिधान । आता आमचे वसतिस्थान । मास तीन क्रमू तेथे ।।९३।। सांगाती तव गाणगापुरी । आज्ञा होता येईल झडकरी । सवे न्यावे त्या करवीर नगरी । राहणे तोवरी येथेचि ।।९४।। कृष्णे करूनि साष्टांग नमन । म्हणे तुमची आज्ञा प्रमाण । पुढे सोडूनिया ते स्थान । येती दोघेजण ग्रामात ।।९५। । शिष्यवृंद धावून येती । म्हणती ग्रामी आले यती । कोणी दूधभात आणिती । जाणूनि प्रीती स्वामींची ।।९६।। गुरूराज यवनी भाषेत । नित्य बोलती अस्खलितपणे । जाणूनिया निष्ठावंत । करिती आश्रित तयासी ।।९७।। दूधभात कायकू होना । चुरमा लड्डु आज खाना । मिष्टान्न प्रसाद देऊ कृष्णा । सत्वर आणा कोणी तरी ।।९८।। एकापुढे एक धावती । शिरसावंद्य आज्ञा म्हणती । लाडू आणूनि त्वरित गती । पुढे ठेविती आनंदे ।।९९।। स्वामी म्हणती करू भोजन । समूळ द्वैत झाले निरसन । करू प्राशन प्रेमरस ।।१००।। भोजन संपले येणे परी । स्वामी शिष्यास म्हणती उपरी । ज्ञानवल्लीची आली लहरी । कोणी तरी आणावी ।।१०१।। नित्य आमुची हीच वांच्छा । कहां गया हमारा नेचा । जलदी क्यों नहि करना बच्चा । बोलती वाचा गुरुराय ।।१०२।। ऐसे लोटले काही वासर । गुरूसेवेसी कृष्ण तत्पर । एके दिनी म्हणती गुरुवर । अजुनि विप्र का न ये ।।१०३।। इतुक्यात एक कुष्ठी द्विज । येऊनि वंदी चरणरज । रक्षी रक्षी महाराज । म्हणे काज करी माझे ।।१०४।। कष्ट केले गाणगापुरी । मास तीन निराहारी । स्वप्नी येऊनिया नरहरी । आज्ञा करी ऐका ते ।।१०५।। अक्कलकोटी पूर्णावतार । त्रैमूती तो जगदोद्धार । तेथे तुवा जावे सत्वर । व्याधी परिहार होईल ।।१०६।। प्रातःकाळी संध्या स्नान । सारूनि केले म्यां प्रयाण । झाले आज तुमचे दर्शन । कुष्ठ निरसन करी देवा ।। १०७।। स्वामी म्हणती करवीरक्षेत्री । कृष्णा माझा जाईल यावरी । विप्रा यांची सेवा करी । संशय न धरी मनात ।।१०८।। श्रीकृष्णगुरूसवे जाई । आणू नको विकल्प हृदयी । व्याधी जाईल हे लवलाही । सेवा काही करी यांची ।।१०९।। येरू म्हणे कैसे दैव । दूर करिती मजला देव । व्याधी जाईल म्हणती सर्व । सन्निध ठाव न देती परी ।।११०।। कोठे असे करवीर नगर । शीण झाला मजला फार । नलगे जिणे कष्टकर । जाणसी अंतर गुरूराया ।।१११।। येथेचि तारी अथवा मारी । धाडू नको मजला दुरी । मस्तक ठेविले पायावरी । बोलूनि यापरी तयाने ।।११२।। क्रोधाविर्भाव दावूनि लटिका । स्वामी म्हणती द्विजा मूर्खा । कैसा होसी काळमुखा । येथूनि जाई का सत्वरी ।।११३।। ब्राम्हण म्हणे देवाधिदेवा । अन्याय हा क्षमा करावा । क्रोध सर्वही सोडूनि द्यावा । श्रीकृष्णसेवा करीन मी ।।११४।। कृष्णगुरूस म्हणती स्वामी । द्विज लावावा सेवाधर्मी । स्थान योग्य करवीरग्रामी । जावे तुम्ही तेथेचि ।।११५।। निरोप होता कृष्णनाथ । सोडीती तेव्हा अक्कलकोट । सवे ब्राह्मण सेवारत । क्रमिती पंथ हळू हळू ।।११६।। दृढ नाही मनोनिग्रह । म्हणे पूर्ववत केसा देह । जाणूनि विप्राचा संदेह । हरील मोह श्रीकृष्ण ।।११७।। पुढे कथा तेचि रसाळ । वदवील माझा स्वामी दयाळ । संतचरणी ठेवूनि भाळ । वेळोवेळ विनवीतसे ।।११८।। इति श्रीकृष्णलीलामृत । कर्ता करविता भद्रगिरिनाथ । पठण करोत भाविक भक्त । अध्याय चतुर्थ गोड हा ।।११९।। श्रीकृष्णार्पणमस्तु ।।
अध्याय ४ रा समाप्त
।।ॐ।।