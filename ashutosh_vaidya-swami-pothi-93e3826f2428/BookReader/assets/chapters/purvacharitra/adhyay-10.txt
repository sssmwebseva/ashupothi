।।ॐ।।
अध्याय १० वा 
श्रीगणेशाय नमः ।श्रीगुरुभ्यो नमः । ह्रदयाकाशी मूर्तिमंत । उदय पावला आदित्य । ध्यान पाहता अवघे जगत । कोंदले येथ गमतसे ।।१।। कृपाकटाक्षे आपोआप । निरसूनि गेला अखिल व्याप । पाहता माझा मायबाप । पाप ताप पळाले ।।२।। नकुल व्याल व्याघ्र गाई । शत्रुभाव सोडिला  इही । तरी त्यात न आश्चर्य कांही । करणी होई अधिक यांची ।।३।। विषयभोगा आणि इंद्रिया । स्वैच्छ सोडिले एकेचि ठाया । मूळ स्वभाव त्यांचा विलया । पाववी माया गुरुची ।।४।। मन म्हणे असो हा काम । गुण याचे बहुत उत्तम । जन्मताचि हा सद्‌गुणधाम । दाखवी निष्काम श्रीगुरू ।।५।। आवरावया इंद्रियवृन्द । जनन पावला देही क्रोध । लोभ शोधी सदा गोविंद । गुरुकृपामद उतरेना ।।६।। कर्ण नेत्र नासिका हस्त । जिव्हापदादि इंद्रिये समस्त । विषय आमुचा श्रीगुरुनाथ । भोगू निवांत म्हणती सदा ।।७।। अहंकार म्हणे वेदांतयुक्त । त्याग करिती माझा पंडित । धन्य धन्य ते सद्‌गुरुभक्त । केले सनाथ जिही मज ।।८।। सद्‌गुरु माझा कृपार्णव । माझे जनन सद्‌गुरुस्तव । सद्‌गुरु एक माझा देव । ऐसा भाव सदोदित ।।९।। तोचि सद्‌गुरू म्हणे बोल । नरदेह ही संधि अमोल । भोग अवघे असती चंचल । मन न घाल तये ठायी ।।१०।। स्वये आज्ञा केली जेणे । तयाचे हाती होणे जाणे । सांगितले ते उगेचि करणे । हिताकारणे आपुलिया ।।११।। रमाबाई नामे नारी । वास्तव्य करी करविरपुरी । पिशाचबाधा तिजला भारी । शुष्क करी तनू अवघी ।।१२।। मरूनिया गेला पती । पोटी काही नसे संतती । थोडी बहुत घरी संपत्ती । वर्षे विंशति वय तिजला ।।१३।। आलिया स्थितीत सुख मानूनि । असता समंध करी जाचणी । केले देव ज्योतिषी गुणी । पापधुणी न होय परी ।।१४।। कानी पडता श्रीकृष्णकीर्ती । दर्शना आली वैराग्यमठी । नयनी पाहता स्वामी म्हणती । रुपये लागती पाच शत ।।१५।। अतीत अभ्यागत भणंगदीन । स्त्री पुरुष शूद्र ब्राह्मण । तोषवावे काही जन । अन्नदान देऊनी ।।१६।। मौनेचि दर्शन करूनि सुंदरी । ताराबाईसी एकांत करी । पंचवीस रुपये घालिते पदरी । बाधा दुरी करावी हे ।।१७।। रुपये पाहता ताराबाई । लोभ दाटला तिच्या हदयी । तुमचे काम करिते बाई । फिकीर काही न धरा म्हणे ।।१८।। श्रीगुरुसमीप नेले तिजला । विनवी जोडूनि हस्तकमला । बाधा दूर करावी दयाळा । क्षीण अबला झाली हे ।।१९।। श्रीगुरु म्हणती जामीनगत । आधी पटवावी लागे येथ । ताराबाई मान्य करीत । झाले कष्ट दूर तेणे ।।२०।। रमाबाईस होय संचार । समंध म्हणे जातो सत्वर । ऋण उगविले आजवर । शेवटी उपकार केला इने ।।२१।। पापयोनीत तुझे दर्शन । तेणे झालो मी पावन । मुक्ती घेतो ऐसे बोलोन । बाई पूर्ण सुखी केली ।।२२।। शिर ठेवून पायावरी । घरा गेली ती सुंदरी । गमन सोडिले गुरूचे घरी । धाक अंतरी खर्चाचा ।।२३।। इकडे श्रीगुरु नित्य नित्य ।  ताराबाईस पुसती मात । पुरी करावी जामीनगत । आडवी येत मोक्षा जे ।।२४।। येरी रुपये पुढे ठेवीत । विनवी जोडूनि करसंपुट । वनभोजनाची तुम्हा प्रीत । करु बेत उदयीक ।।२५।। अवघे मिळून करिती सिद्धि । लाडास श्रीगुरू सांगती बुद्धी । थोडी उरली असे अवधी । यत्‍ने संधी चुकवी परी ।।२६।। उदय पावला दुसरा दिन । लाड म्हणे मी पुढे जाईन । पाहूनिया योग्य स्थान । निर्मळ करीन झाडूनि ।।२७।। मानवले ते अवघेजणा । पुढे गेला लाड कृष्णा । लक्षतीर्थी सारू स्नाना । आणिले मना तयाने ।।२८।। श्रीगुरूची आज्ञा ऐसी । भोजना जावे लक्षतीर्थासी । म्हणून येरू तये स्नानासाठी । निश्चित मानसी करीतसे ।।२९।। स्नान करिता घडले ओखटे । पाषाणावरुन पाय निसटे । उदकी पडता शक्ती घटे । संकट मोठे ओढवले ।।३०।। शैवलाची पडता गुंती । हस्तपादांची न चले गती । साहय कराया कोणी नसती । स्मरले चित्ती गुरुबोल ।।३१।। प्रसंग हाचि बोलिला उघडा । कळून आले तेव्हा लाडा । परी मनाचा मोठा निधडा । आयुष्य घडा न फ़ुटे म्हणे ।।३२।। आधी भविष्य जया कळले । तोचि धावेल ऐशा वेळे । नाकी तोंडी पाणी चालिले । तदा आठवले गुरुचरण ।।३३।। पडली संसारासी तुटी । एकदा होता ज्याची भेटी । येथे आलो मी जयासाठी । तोचि संकटी पावेल ।।३४।। जाईल तरी जावो प्राण । अशाश्वताचा कायसा शीण । अंती दिसावे ते श्रीचरण । मग मी होईन मुक्तची ।।३५।। अथवा मोक्षाची काय महती । नरजन्म येवो पुढतपुढती । पुन: होईल श्रीगुरुप्राप्ती । ऐसे चित्ती विचार बहु  ।।३६।। चंद्रहास्य गजेन्द्र ध्रुवा । द्रौपदी प्रल्हाद पांडवा । कबीर दामाजी नामदेवा । करिता धावा पावे जो ।।३७।। जे जे लागले याच्या कासे । सिद्धि तयासी अनायासे । माझेचि विघ्न काय न निरसे । स्तवी ऐसे लाड तदा ।।३८।। अवचित मूर्छेचा येता झटका । वाटे कोणी दिधला धक्का । दिसला आकार श्रीगुरुसारिखा । आणिले तटाका तेणेची ।।३९।। म्हणे कैसे नवल झाले । गुरुसारिखे कोणी दिसले । जागृती अथवा स्वप्न सगळे । विचार न चले काहीच ।।४०।। म्हणू नये तो एक लाड का । श्रीगुरुचा जो इतुका लाडका । प्रपंच उडविला देऊनि धडका । पैसाअडका विष मानी ।।४१।। घेऊनिया शिष्य मंडळी । श्रीगुरुही आले तये स्थळी । लाड सांगे गोष्टी घडली । परी न मानिली कोणी ते ।।४२।। गुरुपदाहून वृत्ती न ढळवी । विश्वास मानी तो एक दळवी । ईंद्रिये श्रीगुरुपदी वळवी । संसार पळवी दूर जो ।।४३।। स्नान सारू सरोवरी । श्रीगुरुस म्हणती चला लौकरी । आड येईल आम्हा तारी । न घडे तरी काहीच ।।४४।। ताराबाई म्हणे स्वामी । घरी पाण्यासी भिता तुम्ही । शंका धरिली यासाठी मी । वाटे आरामी करावे ते ।।४५।। दत्ता दळवी महादेव । रामजी लाड वेणीमाधव । जळी उतरले व्यापूनि सर्व । श्रीगुरुराव मध्ये शोभे ।।४६।। बुडी दिधली तेव्हा जळी । श्रीगुरुमूर्ती अदृश्य जाहली । घाबरली तै भक्तमंडळी । शोधू लागली साध्य तितुके ।।४७।। शैवाले भरले सरोवर । त्यातूनि पावले गुरु परतीर । दृष्टी चुकवून गेले दूर । पाहती चमत्कार उगेची ।।४८।। झाली म्हणती पराकाष्ठा । ताराबाईस शोक मोठा । धिक् धिक् दैवा दुष्टा कटकटा । श्रीगुरुनाथ पाहू कोठे ।।४९।।  इतुके सेवक जवळी असता । चुकविले नाही तुम्ही अनर्था । धिःकार असो तुमच्या पुरुषार्था । कैसा आता श्रीगुरू मज ।।५०।। हृदयी दाटला अमित शोक । रडू लागले अवघे लोक । नीळबंद भूमीस असता बाळक । यशोदेस ठक पडे जेवी ।।५१।। एक म्हणे न येतो येथ । तरी का होता अनर्थ । दुजा म्हणे ही शंका व्यर्थ । अनुसरत बुद्धी कर्मासी ।।५२।। कृष्णा लाड तेव्हा बोले । माझे बोल असत्य वाटले । आता तरी प्रत्यया आले । मजला वाचविले सत्य की ।।५३।। म्हणे तेव्हा तारासुत । दुर्मति आम्ही झालो शंकित । कारण हेची असेल सत्य । श्रीगुरु प्रगट होवो तरी ।।५४।। श्रीगुरू सन्निध आले तदा । ताराबाई वंदी पदा । म्हणे आम्हा का आपदा । आनंदकंदा दाविली हे ।।५५।। पुढे लेवविती शुष्क वस्त्र । भाळी रेखिला तिलक सुंदर । गळा घातले रत्नहार । शोभा अपार न वर्णवे ।।५६।। गादी गिर्द्या नीट मांडून । वृक्षातळी घातले आसन । जाई जुई मोगरा सुमन । हार आणून घालिती गळा ।।५७।। चवऱ्या मोर्चल ढाळिती वरी । आरती केली तेव्हा गजरी । पुढे नैवद्याची तयारी । करा लवकरी तारा म्हणे ।।५८।। श्रीगुरु माझा दिसे भुकेला । आधी त्यासी भोजन घाला । प्रसाद मागुती देऊ सकळा । पुढे तो झाला समारंभ ।।५९।। होता श्रीगुरुंचे भोजन । जेविले अवघे सेवकजन । त्रयोदशगुणी तांबुल देऊन । तोषविती मन गुरुंचे ।।६०।। उत्तम रचूनिया शय्या । वरी निजविले श्रीगुरुराया । अवघे गलबला सांडूनिया । श्रीकृष्णपाया चिंतिती ।।६१।। ऐसे असता आनंदघन । आले तेथे दोन ब्राह्मण । श्रीकृष्णसरस्वती येथे कोण । म्हणती वर्तमान सांगा ते ।।६२।। कुंभारगल्लीत प्रातःकाळी । येताच आम्हा वार्ता कळली । वनभोजना श्रीगुरुमाउली । गेली भक्तमंडळीसवे ।।६३।। पुसता सांगती लक्षतीर्थ । रुचल्या तुम्ही जावे तेथ । आताचि दिसती श्रीगुरुनाथ । आलो त्वरित ऐकूनि ते ।।६४।। भक्त पुसती आला किमर्थ । मनी असे कोणता हेत । एक म्हणे मज होता दृष्टांत । आलो त्वरित धावोनि ।।६५।। घरी असे कांता सुंदर । मजला एकेक कन्या कुमर । धनधान्य भूमी गृह समग्र । वतनदार मी कुळकर्णी ।।६६।। सात वर्षे भोगितो कष्ट । अन्न भक्षिता दुखे पोट । उपाय अवघे गेले फुकट । आलो वाडीत नंतर ।।६७।। गुरुचरित्रपारायण । नित्य करीत उपोषण । उसंत नाही एक क्षण । वर्धमान होय व्याधी ।।६८।। आज झाले अष्ट दिन । रात्री देखिले मी स्वप्न । पुरुष एक पीतवर्ण । बोले येऊन मंजुळवाणी ।।६९।। शुभ्र अंगरखा काषाय वसन । शिरी टोपी मूर्ती वामन । कांती पाहता न धाये मन । तृप्त नयन नव्हतीच ।।७०।। म्हणती ते मज ऐक ब्राह्मणा । उदयीक देऊ प्रत्यक्ष दर्शना । आठ दिवस सेविता चरणा । रोग टिकेना क्षणभरी ।।७१।। सवेचि झालो मी जागृत । दुःखे उदर बहुत तिडकत । म्हणे मी केव्हा होय पहाट । देखेन गृहस्थ स्वप्नीचा ।।७२।। अरुणोदयी सारूनि स्नान । उपरी संध्या देवदर्शन । श्रीगुरुचरित्र करिता पठण । देखिले निधान स्वप्नीचे ।।७३।। जवळी येवोनिया म्हणती । पुरे हे आता शिणसी किती । स्वये गुंडाळिली पोथी । भोजन मागती लवकरी ।।७४।। चाल तुझ्या बिर्‍हाडासी । शक्य ते आधी देई आम्हासी । आश्चर्य वाटले ऐकूनि मानसी । आलो त्वरेसी स्वस्थळा ।।७५।। विलंब घडीभर नाही लाविला । भात करून सवेचि वाढिला । आठ दिवस क्रम चालिला । काल संपला परी तो ।।७६।। प्रसाद भक्षणा किंचित मिळता । निःशेष गेली माझी व्यथा । गत दिनी प्रातःकाळ होता । घडली कथा विचित्र ।।७७।। रात्रंदिवस जवळी होता । दिसेना तो शोध करिता । दुःख वाटले माझिया चित्ता । भासे शून्यता सर्वत्र ।।७८।। दुःखे नाठवे अशन प्राशन । रात्री देखिले दुजे स्वप्न । आमुचे स्थान करविरपट्‌टण । यावे धावून भेटावया ।।७९।। नाम श्रीकृष्णसरस्वती । म्हणती यावे वैराग्यमठी । ऐसे सांगूनि बटुमूर्ती । अदृश्य होती सेवेचि ।।८०।। जागृत होऊनि पुसता लोका । रात्र संपली सहा घटिका । मनीची सोडूनिया शंका । निश्चय निका धरियेला ।।८१।। निबिडांधकारे व्यापिली मही । निघालो मी ऐशा समयी । मन ठेविले श्रीगुरुपायी । सुखे ये ठायी पातलो ।।८२।। दहा घटिका दिवस आला । वैराग्यमठ तै डोळा देखिला । शोध करिता वृत्तांत कळला । श्रीगुरू आला ये ठायी ।।८३।। ऐसे कथन करिता वृत्त । उठूनि बैसले श्रीगुरुनाथ । विप्र चरणावरी लोळत । म्हणे का येथ आलेती ।।८४।। स्वामी म्हणती येथेचि वास । केव्हा केव्हा जातो गृहास । तुझे देखोनिया आयास । दया दत्तास बहु आली ।।८५।। जावे आता निरोप झाला । उदरीचा रोग नाश पावला । जपत जावे नाममाला । दत्त तोषला तुम्हासी ।।८६।। येरे मस्तक चरणी ठेविला । जावया सत्वर सिद्ध झाला । सेवक म्हणती काल घडला । उपवास तुजला ब्राह्मणा ।।८७।। करी गुरुप्रसाद भक्षण । येरु आनंदे मानी वचन । भोजनसमयी म्हणे श्रीकृष्ण । केव्हा येऊन पोचले ।।८८। । कालचे दिनी प्रातःकाळी । बहुतेक यानी वाडी सोडिली । नाही मजला इच्छा कळली । मार्गी एकली गुरूमूर्ती ।।८९।। इतुके सेवक तुम्ही असता । वाडीस धाडिला गुरु एकटा । कैसी तुम्हा वाटे स्वस्थता । ऐसेचि करिता सदैव की ।।९०।। भोजना येथे जमला सकळ । वाडीस एकही नव्हता जवळ  । प्राप्त होता कष्टकाळ । बहुतेक पळ काढिता वाटे ।।९१।। श्रीकृष्ण असे साक्षात दत्त ।  अचल न ठेविता तुम्ही चित्त । हाती सापडले निधान लुप्त । होईल खचित माना हे ।।९२।। एकटे आले नृसिंहपुरा । गत दिनी तैसेचि करविरनगरा । दैवे लाभला तुम्हा हिरा । प्रमाद पुरा तुमचा परी ।।९३।। मना आले ते कथिले स्पष्ट । आपण न व्हावे क्रोधभरित । पुन: न घडो ऐसे कृत्य । दाविले सत्य म्हणूनि हे ।।९४।। सेवक पुसती काय झाले । आमुचे गुरू वाडीस आले । सत्य की असत्य आम्हा नकळे । यांनी सोडिले क्षेत्र न हे ।।९५।। बहुत वर्षे येथेचि असती । क्षण एक आम्हा न विसंबती । हेचि काय श्रीगुरुमूर्ती । वाडीस होती सांगावे ।।९६।। येरू म्हणे सत्य सत्य । सेविले गुरु हे दिवस आठ । वाडीक्षेत्री घडले वृत्त । नव्हे भ्रांतिष्ट मी । साक्षी एक श्रीगुरुराय । यांच्या सेवने शुलक्षय । असत्य बोलता लाभ काय । नाही भय मज तुमचे ।।९८।। सर्वांस गमले सत्य बोल । म्हणती विचार होय पांगूळा । आमुचा गुरु दत्त केवळ । अशक्य होईल काय त्या ।।९९।। गाणगापुरी दीपावळी । आठा ठायी एकदाचि केली । अष्ट रुपे प्रगट दाविली । तैशीच लीला हे ।।१००।। दुजा द्विज जो आला होता । तेणे ऐकिली अवघी कथा । त्यासही प्रसाद मिळे पुरता । भानु अस्ता जाय पुढे ।।१०१।। मठी आले श्रीगुरुराय । आरती संपली नित्यवत । इतुक्यात एक नारी तेथ । रुदन करीत पातली ।।१०२।। मस्तक ठेवोनिया पायी । म्हणे देवा मी रमाबाई । रात्री चोर शिरून गृही । रुपये नेई सहस्त्र ।।१०३।। आपण मागितले पाच शत । तेव्हा वाटे बहु अनहित । त्याची मजला आली प्रचित । बुद्धी नष्ट बहु माझी ।।१०४।। श्रीगुरु म्हणती बरे झाले । प्राप्त तेचि शोधीत आले । गेले गेले सहस्त्र गेले ।  चित्ता वाटले बरे की ।।१०५।। ताराबाईस कळता वृत्त । श्रीगुरू जवळी आली धावत । रमाबाईस म्हणे तू नष्ट । आली येथ कासया ।।१०६।। येरी म्हणे अन्याय माझा । पोटी घाली श्रीगुरुराजा । ताराबाई तू पवित्र भाजा । विसरून जा करणी हे ।।१०७।। असो पुढती येरीस पूज्यता । नित्य सेवी श्रीगुरुनाथा । यावरी ऐका पवित्र कथा । दोषा समस्ता नाशी जे ।।१०८।। लक्षतीर्था दोन ब्राम्हण । येऊनि घेती गुरुदर्शन । एके स्ववृत्त केले कथन । दुजा वचन बोलेल पुढे ।।१०९।। तेचि धरूनि अनुसंधान । कथन करील स्वामीकृष्ण । तुमचे अवधान मज जीवन । लेखना स्फुरण तेणेची ।।११०।। इति श्रीकृष्णलीलामृत । कर्ता करविता भद्रगिरीनाथ । पठण करोत भाविक भक्त । दशमोध्याय गोड हा ।।१११।। श्रीकृष्णार्पणमस्तु ।।
अध्याय १० वा समाप्त
।।ॐ।।