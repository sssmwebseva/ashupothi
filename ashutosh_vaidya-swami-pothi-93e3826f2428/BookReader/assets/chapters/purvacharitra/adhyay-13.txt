।।ॐ।।
अध्याय १३ वा 
श्रीगणेशाय नमः । श्रीगुरुभ्यो नमः । नमो वैराग्यमठनिवासी । श्रीकृष्णसरस्वती तेजोराशी । किंकर चित्तचकोरशशी । प्रार्थना तुजशी गुरुराया ।।१।। जगद्व्यापारचालक पुरुषा ।  पापतापदैन्यध्वंसा । भक्तमानसहंसा । द्विजकुलोत्तंसा गुरुराया ।।२।। रात्रंदिवस न पडे चैन ।  केव्हा होईल संपूर्ण कथन । हेचि लागले अखंड ध्यान । न सुचे आन विचार ।।३।। त्वाचि  कथिले अध्याय बारा । श्रीगुरो तुझा मज आसरा । चिंतेचा आधी उठवी थारा । अधीर अंतरा करी जे ।।४।। शिऊबाईस  झाली उत्कंठा । श्रीगुरुसमीप राहावे आता । जाणूनिया मनोरथा । झाला पुरविता तोचि पुढे ।।५।। दर्शना जाता वैराग्यमठी । एकदा श्रीगुरू तिजला म्हणती । येथेचि आता करी वस्ती । वांच्छापूर्ती करावया ।।६।। शिऊबाई राहिली मठी । पुढे ऐसे आले किती । अशक्य होय करिता गणती । श्रीगुरुमहती न वर्णवे ।।७।। धारवाडकर विष्णुपंत । शुष्क भिक्षा करी नित्य । श्रीगुरुसेवानिपुण विख्यात । झाला अवघ्यात एक तो ।।८।। फुकट जाऊ नेदी घडी । वैराग्यमठी सारखी झाडी । आलस्या थारा नेदी कधी । कधी भजनानंदी निमग्न ।।९।। क्षणही न उतरे नाममद । राम राम म्हणता धुंद । अवघ्यास म्हणे सेवा गुरुपद । सोडा छंद याविरहीत ।।१०।। सेवेची कास धरुनि चित्ती । आला तुम्ही वैराग्यमठी । सांडा येथे दुज्या गोष्टी । नरदेह मागुती नये पुन: ।।११।। विष्णुपंताची ऐसी रहाटी । दत्तास हीच आवड मोठी । भजनावीण इतर गोष्टी । वाचे न बोलती कदापी ।।१२।। शिदनोर्लिकर हरिपंत । सेवकवृंदी तोचि धूर्त । गुरुलीला पाहू इच्छित । राहे भक्त म्हणूनि जवळी ।।१३।। खंडोबाचे देवालयी । अनुष्ठानासी हरिपंत जाई । सारूनि कर्म हे प्रातःसमयी । पुढे येई गुरूदर्शना ।।१४ ।। पूजीत असता म्हाळसावर । हरिपंत जपे काही मंत्र । ऐकावया एक मार्जार । तेथे निरंतर येतसे ।।१५।। गाभारगृही वातायन । एकचि प्रकाश यावया साधन । तेथे बैसता बिडाल येऊन । काही दिसे न हरिपंता ।।१६।। पुस्तक पाहूनि वाचिता मंत्र । व्यर्थ पाडी हे अंधःकार ।  घालविता न जाय बाहेर । कैसे विघ्नकर म्हणे येरू ।।१७।। ऐसे देखता काही दिन ।  हरिपंतासी विषाद पूर्ण । एकदा त्याने मार्जार धरून । केले ताडण मुखावरी ।।१८।। प्रातःकाळी  करूनि करणी । येरू आला ताराभुवनी । स्वामी निद्रिस्त असती म्हणूनि । सेवकजनी सांगितले ।।१९।। परस्पर ऐसे जैव बोलती । बाहेर आले श्रीगुरुमूर्ति । गाल सुजला सर्वांसी दाविती । मारिले म्हणती हरिपंते ।।२०।। ऐकावया जाता वेद । पंत देखोनि झाला सक्रोध । ताडिता सुजले मुखारविंद । ऐकता खेद हरिपंता ।।२१।। बिडालमुखावरी ताडण केले । हरिपंते ते वृत्त कथिले । श्रीगुरु म्हणूनि नाही कळले । म्हणे घडले दुष्कृत्य ।।२२।। स्वामी देती प्रत्युत्तर । पाहू म्हणसी चमत्कार । उच्छृन्खल झाले तुझे अंतर । म्हणूनि मुखावर ताडिले त्वा ।।२३।। काय करिसी मंत्रपठन । तेचि पहाया बैसता येऊन । गालिप्रदान केले तुवा ।।२४।। हरिपंत होऊनि सद्गदित । म्हणे कैसे घडले अनुचित । श्रीगुरुचा पाहिला अंत । कैसा दुष्ट जन्मलो मी ।।२५।। नर कैसे म्हणावे गुरुसी । अवतरला हा वैकुंठवासी । गणिकासदनी वास्तव्य यासी । विपरीत कैसी गती हे ।।२६।। आले ताराबाईच्या घरा । उकिरड्यावरी जैसा हिरा । उपाय यासी योजूनि बरा । नेऊ गुरुवरा दुजे ठाया ।।२७।। रामदास वेणीमाधव ब्राह्मण । आधी यांचे वळवू मन । मांडूनि येथे अनुष्ठान । नेऊ श्रीकृष्ण दुज्या ठायी ।।२८।। सवेचि त्यासी बोलावून । म्हणे तुम्ही अवघे ब्राह्मण । हे तरी केवळ वेश्यासदन । रहावया अयोग्य स्थान ।।२९।। उपाय यासी असे एक । अनुष्ठान करू येथे सम्यक । दुजे स्थळी नेऊ गुरुनायक । ऐसा विवेक होय मज ।।३०।।  उभयतांसही जहाले मान्य । त्रिवर्गी मांडिले अनुष्ठान । पुसता करा म्हणे श्रीकृष्ण । चतुर्दश दिन गेले पुढे ।।३१।। प्रातःकाळी एके दिनी । माधवासी समीप देखोनि । श्रीगुरु म्हणती ऐक वेणी । आमुची वाणी सत्य हे ।।३२।। पंढरीचा विठ्ठल भगवान । एक आणा त्यास झाले ऋण । अर्धे त्यातील गेले फिटून । अर्धे अझूनि बाकी असे ।।३३।। अनुष्ठान उपवास व्रत । कदापी न करी कर्जमुक्त । कष्ट झाले अवघे व्यर्थ । ठेवी मनात बोल हे ।।३४।। श्रीगुरुनी सांगितले । परी माधवा कांही न कळे । तेचि रात्री नवल केले । गुरुदयाळे ऐका ते ।।३५।। रामदास तैसाचि हरिपंत । गाढ निद्रेने असता व्याप्त । उभयता स्वप्न देखती अद्‌भूत । गुरुचे हद्‌गत कळे जेणे ।।३६।। मारूती ऐसा वानर बलाढ्य । स्तंभास बांधिला असे दृढ । ताराबाई बैसूनि सन्निध । म्हणे अगाध तप माझे ।।३७।। तीन जन्म केले कष्ट । शेवटी बांधिला म्या हनुमंत । येरवी कैसा राहील येथ । तर्क न होत जना परी ।।३८।। ताराबाईची हे उक्ती । ऐकूनि दोघे जागृत होती । एकमेकांसी स्वप्न सांगती । अर्थ शेवटी समजला ।।३९।। वेणीमाधव समीप होता । आश्चर्य वाटे त्यास ऐकता । एकचि स्वप्न देखती उभयता । अगम्य सत्ता गुरुची ।।४०।। उभयतासही सांगे येरू । आजचि मजला बोलिले श्रीगुरु । कर्जबाजारी रमावरू । मुक्त करू न शकती व्रते ।।४१।। कळला नाही तेव्हा अर्थ । विशद झाले आता समस्त । त्रिलोकसाक्षी सद्गुरुनाथ । राहील येथ निश्चये ।।४२।। पुरे तुमचे अनुष्ठान । श्रीगुरू कदा न सोडी हे स्थान । माधवे ऐसे समाधान । करुन उभय तोषविले ।।४३।। कांही काळ यास लोटला । सर्वांस कळली स्वप्नवार्ता । ताराबाईस गर्व ऐकता । पुण्यवंता मी म्हणे ।।४४।। मीच केवळ भाग्यवंत । स्वाधीन केला श्रीगुरुनाथ । हरिपंतादि अवघे भ्रष्ट । झाले नष्ट विचार यांचे ।।४५।। श्रीगुरुस नेऊ अन्य स्थळी । ऐसी कुबुद्धी यांनी धरिली । परी माझी लज्जा राखिली । श्रीगुरुमाउली धन्य ती ।।४६।। म्याचि घालिता करिती  भोजन । सदा आवडे मत्सन्निधान । क्षणही न गमे गुरुस मजविण । प्रीती पूर्ण मजवरी ।। ४७।। ऐसा अभिमान चित्ती भरला । क्षुद्र मानी भक्तजनाला । परी ते नावडे श्रीगुरुला । मीपणे केला घात ऐसा ।।४८।। मीपणे भुलली सत्यभामा । नाडिले तैसेचि बळरामा । अहंकार उपजला पांडवरामा । पुरूषोत्तमा नावडे ।।४९।। मीपणाचा पडता फासा । भल्याभल्यांची झाली दुर्दशा । मीपण बाधा करिता दासा । पाहवे सहसा न गुरुसी ।।५०।। मीपण केवळ  अज्ञानवागुरा । मोक्षमार्गी बहु विघ्नकरा । साधक हदयभ्रामकसुरा । जाणूनि थारा न द्यावा  सुजनी ।।५१।। असो ऐसी ताराबाई । अभिमानमदे अंध होई । योग्यायोग्य न दिसे कांही । मना येई तेचि करी ।।५२।। भक्ता अवमानिता झाले असह्य । श्रीगुरू पाहती योग्य समय । करू इच्छिती यास उपाय । अभिमानक्षय होय ऐसा ।।५३।। करविरक्षेत्र पुरातन । जगदंबेने  केले पावन । विश्वेश्वर वाराणसीहून । आगमन करी ये ठायी ।।५४।। भार्येसह मुनी अगस्ती । करविरक्षेत्री करी वस्ती । दक्षिण काशी करविर म्हणती । करविरमहती अगाध ।।५५।। पश्चिमेस अर्ध योजन दूर । प्रयागसंगम असे पवित्र । येता माघमास संक्रमण मकर । जाती नारी नर स्नाना तेथे ।।५६।। करविरी बहु तीर्थ देवता । विस्तार होईल अवघे वर्णिता । पाहावे करविरमहात्म्य ग्रंथा । विनवणी संता हे माझी ।।५७।। अनुसंधान पाहा मागील । उपाय योजू पाहे दयाळ । माघमास येता जवळ । स्नाना सकळ जाऊ म्हणती ।।५८।। गुरुस घालू प्रयागस्नान । तेथेचि सारू वनभोजन । ऐसे इच्छिती सेवकजन । प्रेरक श्रीकृष्ण एक परी ।।५९।। जावयाची झाली सिध्दता । अवघे विनविती श्रीगुरूनाथा । चलावे देवा प्रयागतीर्था । वांच्छा समस्ता हेच असे ।।६०।। कृष्णा स्वारास तै श्रीगुरु । म्हणती तुजवर आरोहण करू । जातिवंत तू दिससी वारू । ऐकूनि येरू संतोषला ।।६१।। बाळकुसारिखा दुजा अश्व । तूचि दिससी शोधिता सर्व । क्षणभरी भुलविला पंढरिराव । तुझे वैभव ठावे आम्हा ।।६२।। श्रीगुरू ऐसे बहु बोलिले । कृष्णास मात्र अवघे कळे । इतर उगेचि पाहती सगळे । स्वारास पुसिले पुढे त्यानी ।।६३।। येरू म्हणे ऐका कथा । माझ्या मातेचा जो जनिता । पूर्वी राजनौकर होता । प्रपंच परमार्थ साधिला जेणे ।।६४।। आषाढमासी त्याची वारी । नियमे जाय पंढरपुरी । रजा  घेऊनि राजदरबारी । सेवी श्रीहरि अनन्य भावे ।।६५।। पुढे झाला वृद्धापकाळ । घटू लागले शरीरबळ । वारीस लागे द्विगुणित वेळ । परी आबाळ न करी तो ।।६६।। एकदा आजा पंढरीस गेला । परतूनि येता बहु काळ लागला । राजाज्ञेची चुकली वेळा । विठ्ठल सावळा पावला परी ।।६७।। माझ्या आजाचे रूपरंग । स्वये स्वीकारी पांडुरंग ।  नौकरी संपादिली सांग  । न दावी व्यंग भक्तांचे ।।६८।। जितुके दिन लागला उशीर । तितुकी नौकरी करी श्रीधर । पुढे मातामह आला सत्वर । चित्त व्यग्र त्याचे परी ।।६९।। दुसरे होते राजकिंकर । त्यास पुसे समाचार । यावयासी लागला उशीर । कोपला नृपवर मजवरी की ।।७०।। अवघे पुसती हे काय बोलिसी । चार दिन झाले येऊनि तुजसी । यथाप्रकार नौकरी करिसी । वाटे भुललासी  बहुतेक ।।७१।। येरू म्हणे मी नसता येथ । नौकरी केली म्हणता समस्त । तुम्हीच आधी  झाला भ्रांत । बोलता असत्य निश्चये ।।७२। । अवघे म्हणती तुझीच भूल । आम्हा व्यर्थ कां ठेविसी बोल । सत्य असत्य जाणे विठ्‌ठल । वाद केवळ फुकट हा ।७३।। ऐसे ऐकता वृद्ध आजा । म्हणे आला पंढरीराजा । कष्टविले मी अधोक्षजा । अपराध माझा थोर हा ।।७४।।  आता पुरे ही राजनौकरी । श्रमविला म्या वैकुंठविहारी । इतुके सांगूनि पातला घरी । पुढे श्रीहरी प्रसन्न तया ।।७५।। तयाचे उदरी जन्मली दुहिता । तीच माझी होय माता । भक्त म्हणे ऐसी कथा । श्रीगुरुनाथा विदित असे ।।७६।। मजला म्हणती जातिवंत । भुलविला विठ्‌ठल पंढरीनाथ । ऐसाच वाटे याचा अर्थ । तुमचे स्वमत पाहा कैसे ।।७७।। स्वामी म्हणती हा कैसा दिन । पात्रे बहुत दिसती मलीन । बसाया पाहिजे दुजे वाहन । सुमार्ग पाहून चाले जे  ।।७८।। येता देखूनि कृष्णा लाड । स्वामी म्हणती हे वाहन प्रसिद्ध । यावरी आरोहण वाटे गोड  । नव्हे जड स्वभाव याचा ।।७९।। लाड म्हणे मी धन्य धन्य । करावे स्कंधी आरोहण ।  तुमची कृपा असता पावेन । चिंतिले स्थान अनायासे ।।८०।। इकडे स्वार कृष्णा तेव्हा । म्हणे अभिमान नव्हे बरवा ।देखता अभिमानोद्भवा । श्रीगुरुदेवा न रुचे मी ।।८१।। असो ऐसे भक्तजन । प्रयागा जाती श्रीकृष्ण घेऊन । जिकडे तिकडे आनंद पूर्ण । वंदिती चरण लोक बहु ।।८२।। शिशिर ऋतु माघमासी । सीत पीडा करी बहुवस । पाच घटी येता दिवस । आले प्रयागास श्रीगुरु तदा ।।८३।। कासारीभोगावतीसंगम । झाला तेथे मनोरम । दक्षिण प्रयाग हेचि उत्तम । स्नाने परम गती लाभ ।।८४।। श्रीगुरु म्हणती अवघ्या भक्ता । आधी स्नान करा आता । सेवक विनविती श्रीगुरुनाथा । प्रथम उठा तुम्हीच देवा ।।८५।। ऐसी देखुनि भक्तप्रीती । श्रीगुरु आले गंगातटी । जलौघासमीप उभे असती । परी न जाती सरितेत ।।८६।। इतुक्यात घडला चमत्कार । उसळूनि गुरुपदी आले नीर । वाटे गंगा झाली अधीर । देखता किंकर तटस्थ ।।८७।। मध्ये असता त्रिपदांतर । पायावरी लोटले नीर । गंगेने पुजिला श्रीगुरुवर । ऐसेचि नर वदती अवघे ।।८८।। स्वामी म्हणती झाले स्नान । चला चला जाऊ येथून । वृक्षातळी विश्रांतीस्थान । तेथे जाऊन बैसू सुखे ।।८९।। गुरुची आज्ञा मानुनि भक्त । मागे मागे जाती समस्त । पुढे समाराधनेचा बेत । तारा सांगत सकळांसी ।।९०।। कोणी मंडप उभारती । कोणी करीती पाकनिष्पत्ती । कोणी गंगानीर आणिती । अवघे करिती गलबला ।।९१।। कृष्णा लाड मांडी आसन । दळवी करी नामस्मरण । दोघे भक्त समीप देखून । म्हणती दयाघन श्रीगुरु ।।९२।। उठा रे उठा झाली वेळ । धरा अंगी वैराग्यबळ । प्रार्थना करा दत्ताजवळ । करी सांभाळ म्हणूनि ।।९३।। जाणे आहे बहुत दुरी । समय चुकता न उरे उरी । जागी करु आता तारी । मीपणे भरी भरली जी ।।९४।। ऐसे बोलोनि संदिग्ध शब्द । आले एका दुकानासन्निध । मागे धावती दळवी लाड । विचारमूढ होऊनि ।।९५।। घेऊनि चुरमुरे एक मुष्टी । ताराबाईसमीप येती । आई घ्या घ्या हेचि म्हणती । पुढे ठेविली सवेचि ।।९६।। हेची लागले तुम्हा गोड । यास्तव पुरविले आधी कोड । मानू नका आता अवघड । निजकर्मे बद्ध झाला तुम्ही ।।९७।। इतुके बोलून घेतली धाव । सवे कृष्णा वासुदेव । आड मार्गे पळती सर्व । न कळे माव गुरुची ।।९८।। हा हा म्हणता अदृश्य झाले । ताराबाईस आश्चर्य वाटले । आज सर्वही दिसे वेगळे । बहुतके फुटले दैव म्हणे ।।९९।। चुरमुरे देऊन केले व्यक्त । बैस आता हेचि खात । कृतीनेच हा कळवूनि अर्थ । श्रीगुरुनाथ गेले दुरी ।।१००।। दृष्टी देखिला काय अन्याय । कोणते पातक पावले उदय । निष्ठुर झाला श्रीगुरुराय । लाविली हाय व्यर्थ मज । ।१०१।। पातकी मी मोठी जरी । पहिलेची कासया आले घरी । पुण्यवंत जरी म्हणू तरी । गेले दुरी आज का ।।१०२।। नाही कधी मी अवमान केला । भक्तिभावही नाही ढळला । नाही सद्‌गुरु म्या निंदिला । अनर्थ घडला का ऐसा ।।१०३।। कार्य सोडूनि सेवक मंडळी । आली ताराबाई जवळी । गुरुगमनाची वार्ता कळली । चित्ती उद्‌भवली चिंता बहु ।।१०४।। ताराबाई होऊनि दीन । विनवी अवघ्यास कर जोडून । कोणी दावा मज निधान । श्रीगुरू कृष्णसरस्वती  ।।१०५।। कोठे गेला श्रीगुरू जिवलग । व्यर्थ का केला माझा त्याग । कैसा चित्ती आणिला राग । सोडिला संग आजि का ।।१०६।। देखिली काही कुडी बुद्धी । किंवा होते मी अपराधी । शिक्षा करावी होती आधी । परी मज सोडी श्रीगुरू ।।१०७।। जाऊ पाहे माझा प्राण ।  श्रीगुरुवियोग न होय सहन । निश्चय एक आजपासून । प्रायोपवेशन करीन मी ।।१०८।। श्रीगुरु कृष्ण न देखे डोळा । तोवरी काही न रुचे मजला । जेणे माझा रोग हरिला । गेला गेलायो स्वामी ।।१०९।। सेवक म्हणती ऐका बाई । दुःख करू नका ये समयी । गुरुस शोधू आम्ही सर्वही । उपाय काही पाहणे आधी  ।।११०।। ताराबाईचे समाधान । करूनि अवघे भक्तजन । चहू दिशा पळती त्वरा करून । शोधिती श्रीकृष्ण गुरुसी ।।१११।। रानी वनी कष्ट करिती । अनेक जन्म तपे आचरती । ऐशिया क्षण एक न पडे दृष्टी । तयास शोधिती भक्तजन ।।११२।। फिरफिरूनि सेवक भागले । परि श्रीगुरू तया न मिळे । भानुबिंब अस्ता गेले । अवघे राहिले उपवासी ।।११३।। ताराबाईस नावरे शोक । निद्रा लागली नाही क्षणैक । कै तो दिसेल श्रीगुरुनायक । निरसेल दुःख कैसे म्हणे ।।११४।। विवेकबळे आवरी चित्त । आधी पाहावे लागे उचित । स्वयंपाक अवघा जातो व्यर्थ । जेवविता भक्त बरवे आता ।।११५।। भुकेने व्याकुळ सेवकवृंद । आधी घ्यावी यांची दाद । अवघे भक्षोत गुरुप्रसाद । लागेल शोध यापुढे ।।११६।। ऐसा करुनिया विचार । कार्य संपादिले समग्र । निद्रारहित क्रमिली रात्र । कृष्णनामोच्चार करीतसे ।।११७।। प्रातःकाळी भक्तासहित । ताराबाई गृहा येत । अध्याय हा वाची नित्य ।  अभिमान नष्ट होय त्याचा ।।११८।। श्रीगुरुनी सेविले वन । सवे असती सेवक दोन । भद्राचलवासी दयाघन । वदवील पूर्ण चरित्र ते ।।११९।। इति श्रीकृष्णलीलामृत । कर्ता करविता भद्रगिरिनाथ । पठण करोत भाविक भक्त । त्रयोदशोध्याय गोड हा ।।१२०।। श्रीकृष्णार्पणमस्तु  ।।
अध्याय १३ वा समाप्त 
।।ॐ।।