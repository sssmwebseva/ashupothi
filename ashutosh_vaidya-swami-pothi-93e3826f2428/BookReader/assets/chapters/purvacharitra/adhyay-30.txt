।।ॐ।।
अध्याय ३० वा
श्री गणेशाय नम: । श्रीगुरुभ्यो नम: । जय जय श्रीगुरो ब्रह्मानंदा । सर्वेश्वरा चित्सुखकंदा । सेवितापार भक्तवृन्दा । सत्यसंधा यतिराया ।।१।। जय श्रीगुरो परब्रह्मा । कृष्णसरस्वते अभिरामा । स्वाश्रितसेवकसुरद्रुमा । विश्रामधामा गुरुवर्या ।।२।। जय श्रीगुरो अनाद्यंता । करुणानिधे कल्पनातीता । अचिंत्या अगणितगुणान्विता । क्षालितदुरिता श्रीकृष्णा ।।३।। श्रीगुरो कामकमनीयरूपा । नाशिताज्ञानामयक्षपा । मायातीता हृतारिदर्पा । मुनिजनाधिपा गुरुराया ।।४।। जय श्रीगुरो शान्तिसमुद्रा । आश्रितजन चित्तचकोरचंद्रा । मस्तकी ठेवूनि कृपा करा । वदविले चरित्रा येथवरी ।।५।। घडली जयासी तव संगती । धन्य धन्य ते सेवक जगती । तुजसवे फिरता दिवस राती । फोल मानिती इतर सुख ।।६।। सदन वित्त तनय दारा । असार जाणूनिया पसारा । धरिला दृढ तुझाचि आसरा । काय त्या नरा उणे जगी ।।७।। ऐसे भक्त संगे राहून । श्रीगुरुलीला रात्रंदिन । पाहूनि करिती पत्री लेखन । आधार पूर्ण त्यांचाचि मज ।।८।। स्वानुभवा जे आले अद्‌भूत । तेही लिहून ठेविती भक्त । थोडे बहु मज झाले प्राप्त । उपकार समस्त त्यांचाचि हा ।।९।। असंख्य लीला दाविल्या जगती । श्रीकृष्ण केवळ गुरु त्रैमूर्ती । अद्यापि लोका ये प्रचिती । दिगंती कीर्ती विदित ज्यांची ।।१०।। असो वाडीचा कोणी पुजारी । उदास होऊनिया संसारी । भोग ऐश्वर्यादि त्यजूनि घरी । तीर्थयात्रा करी काही दिन ।।११।। फिरत फिरत आला करविरा । नयनी देखिले कृष्णगुरुवरा । बद्धांजुली राहूनि सामोरा । गाई स्तोत्र नम्रपणे ।।१२।। स्वामी म्हणती येथेचि राही । आजरे मालखेड नलगे काही । वर्षाऋतूचे तुज भय नाही । आम्ही ग्वाही दिधली ।।१३।। दरबारात नसे वाण । चित्ती ठेवावे समाधान । बैसता पत्रावळी सोडून । येईल भोजन चालूनि ।।१४।। पुजारी ही ऐकुनि वाणी । म्हणे म्या चिंतिले मनी । त्याचे उत्तर श्रीगुरुंनी । कथिले ये स्थानी राहा ऐसे ।।१५।। होऊ लागेल वृष्टी जेधवा । सीत पीडील माझिया जीवा । श्रीगुरु नेणती मम दुष्करत्वा । निरोप मानावा कैसा यांचा । ।।१६।। ऐसा विचार करीत हदयी । द्विज पातला अंबालयी । परी बुद्धी चंचल होई । न सुचे काही विचार ।।१७।। जेणे जाणिला मनोभाव । तो काय न करी पुढील सर्व । नकळे मजला त्यांची माव । विचारा स्थीरत्व नव्हे परी ।।१८।। ऐसे चित्त असता उद्विग्न । झाला पुढे निद्रामग्न । स्वप्नी सुवासिनी कोणी येऊन । म्हणे का श्वानवृत्ती हे ।।१९।। येथे राहूनि पाहा कौतुक । कैसा समर्थ तुझा रक्षक । निश्चय सोडिता पावसी दुःख । न होई मूर्ख यावरी ।।२०।। दत्तात्रेय कृष्णसरस्वती । हिताहित तुझे जाणती । सोडी सर्व कल्पना खोटी । करी वस्ती येथेचि ।।२१।। ऐसे स्वप्न देखूनि भक्त । चोहिकडे पाहे होऊनि जागृत । जगदंबेने दिधली भेट । शेवटी निश्चित मानी हे ।।२२।। आता देवा करावे काय । राहा म्हणती श्रीगुरूराय । स्वप्नी येऊनि अंबामाय । करी सहाय त्यासीच ।।२३।। चातुर्मासी नियमानुसार । वाचावे लागे गुरुचरित्र । परी तो ग्रंथ मज देणार । येथे नर कोण ऐसा ।।२४।। यापरी चिंतीत अरुणोदयी । पुन: वैराग्यमठा येई । स्वामी म्हणती धैर्य देई । येऊनि आई तुजला की ।।२५।। व्यर्थ का आता करिसी चिंता । होईल नियमाची व्यवस्था । रक्षी अन्नपूर्णामाता । पडे न्यूनता काय मग ।।२६।। विप्रे गुरुवच मानूनिया । परतूनि आला अंबालया । इतुक्यात कोणी नर त्या ठाया । येऊनिया पुसे त्यासी ।।२७।। कोठे आपुले जन्मस्थान । काय व्यवसाय करिता आपण । वृत्त सांगूनि करा धन्य । दिसता ब्राह्मण भले तुम्ही ।।२८।। स्वकथा कथिता वाडीकर । पुन: म्हणे तो दुजा नर । वसतीस देईन दत्तमंदीर । होईल सुखकर तुम्हा जे ।।२९।। देईन तुम्हा पोथी आसन । स्वस्थ चित्ते करावे पठण । यात्रा आता करा संपूर्ण । आले वृद्धपण देहासी ।।३०।। वाडीकर ऐकुनि साश्चर्य । म्हणे हे दिसे अद्भुत कार्य । कैसी ग्रंथाची लाविली सोय । श्रीगुरुराय सर्वचालक ।।३१।। यावरी आरंभी पठण । संकल्प हा मनी धरून । नित्य कर्म करूनि संपूर्ण । गेला ब्राह्मण दत्तमंदिरा ।।३२।। दोनप्रहर दिवसपर्यंत । वाचन चालले अव्याहत । इतुक्यात मयूर नामे भक्त । समीप येत तयाच्या ।।३३।। म्हणे वचन ऐक ब्राह्मणा । माझे घरी यावे भोजना । श्रीकृष्णगुरुंनी केली प्रेरणा । पाचारणा म्हणूनि ही ।।३४।। गुरु माझा श्रीकृष्णसरस्वती । रात्रौ स्वप्नी गुज सांगती । दत्तमंदिरी वाचितो पोथी । न्यावे त्याप्रतीभोजना ।।३५।। होईल तेणे दारिद्र्यनाश । आम्हा तव गृही रुचेल वास । विप्रा सांभाळी चार मास । नकार यास दावू नको ।।३६।। काय सांगू द्विजोत्तमा । दारिद्र्य विसरे पळ न आम्हा । गृही कन्या कुमर रामा । भोगिती कष्टतमा दशा ऐसी ।।३७।। दैवे जे मज होय प्राप्त । भक्षू तेचि तुम्हासहित । पूर्ण करावा गुरुवचनार्थ । संकोच यात न मानावा ।।३८।। वाडीकर म्हणे गा गुरुभक्ता । तुझेचि तुजला बहुत असता । आग्रह मज का करिसी वृथा । जावे आता गृहासी ।।३९।। श्रीगुरुनिरोप मानूनि येथ । आलासी आज पाचारणार्थ । इतुकेनि मी झालो संतुष्ट । आग्रह व्यर्थ सोडी आता ।।४०।। मयूर यावर पुनः वदे । ऐसे कृत्य कदा न घडे । भोजना अवश्य येणे पडे । नातरी घडे उपवास मज ।।४१।। ओले कोरडे देईल दत्त । त्यातचि अवघे भक्षू किंचित । परी श्रीगुरुवच करणे सत्य । नातरी जीवित व्यर्थ हे ।।४२।। दृढ देखूनि ऐसा निश्चय । वाडीकर भोजना जाय । परी तयाचे दुःखित हदय । म्हणे हे होय अयोग्य मज ।।४३।। कैसा देवा निष्ठुर होसी । मयूर भक्ता विसरलासी । मुले त्याची असता उपवासी । मज का धाडिसी तेथेचि ।।४४।। वाडीकरासी ऐसा कळवळा । दत्तास प्रार्थी वेळोवेळा । पुढे दुसरा दिन उगवला । येरे आरंभिला निजक्रम ।।४५।। सप्ताह ऐकावया कोणी । येऊनि बैसती सुवासिनी । तंडुलप्राप्ती झाले ते दिनी । अर्थ शेराहूनि अधिक ।।४६।। पुढे चालिला तोचि क्रम । कोणी तंडुल कोणी दाम । कोणी आणिती फळे उत्तम । चालिला नियम अव्याहत ।।४७।। मयूर भक्ता बोलावून । सर्व प्राप्ती देई ब्राह्मण । ऐसे चार मास संपूर्ण । गेले निर्विघ्न शेवटी ।।४८।। जाहली पठणाची समाप्ती । एक शत रुपये द्विजास मिळती । अवघे भक्त मयूराप्रती । अर्पण प्रीती करी तो ।।४९।। पुढे आज्ञा झाली त्यासी । जावे आता स्वग्रामासी । भगवद्‌भजन अहर्निशी । करूनि सुखेसी असावे ।।५०।। गुरुपदचिंतन करीत येर । वाडीस निघून गेला सत्वर । दुजा एक असे किंकर । ऐका चरित्र तयाचे ।।५१।। अयाचित वृत्ती सदा मौन । चित्ती धरूनि गुरुचे ध्यान । भक्त सुखे मठी राहून । सेवी चरण गुरुचे ।।५२।। एकदा त्यास झाली वासना । ऊस मिळावा थोडा भक्षणा । इच्छित देणार श्रीगुरुराणा । पाहावी घटना तयाची ।।५३।। निज भक्तांचे मनोरथ । कल्पनेसवेचि पुरवी समर्थ । कोण जाणे तयाचा अंत । ऊस आणवीत तत्क्षणी ।।५४।। कुणबी एक गुरुस नवसी । लाभ बहुत झाला त्यासी । म्हणूनि ऊस आणी मठासी । तोचि भक्तासी देती स्वामी ।।५५।। ऐसा भक्तकाजासाठी । जन्म घेई तो जगजेठी । शेषादिकांची कुंठित मती । वर्णील महती कोण त्यांची ।।५६।। श्रीकृष्णसरस्वतीची ख्याती । कळता लोक अपार येती  । उपाय तेव्हा स्वामी योजिती । अदृश्य जगती असावे ।।५७।। सांडूनि धर्माधर्मविचार । म्हणती आम्ही गुरुकिंकर । ऐशा जना दर्शन दुष्कर । करणे श्रेयस्कर यावरी ।।५८।। अनन्य भावे भजती नित्य । दर्शन तयासी द्यावे साक्षात । ऐशा विचारे श्रीगुरुनाथ । असती गुप्त सर्वत्र ।।५९।। श्रावण वद्य दशमीदिवशी । शके अठराशे बावीस वर्षी । अदृश्य जाहले ज्ञानराशी । कथा ऐसी जयाची ।।६०।। येथवरी हे पूर्व चरित । वदवी स्वये भद्रगिरिनाथ । प्रीती पावोत येणे संत । अंगे भगवंत असती जे ।।६१।। संत भक्त नारी नर । पशु पक्ष्यादि व्यापूनि समग्र । उरला असे जो श्रीगुरुवर । दत्त यतीश्वर त्रैमूर्ती ।।६२।। त्याच्या कृपे हरती क्लेश । होईल सर्व दुरितनाश । पठण करिता सावकाश । श्रीकृष्णविजयास सद्‌भाव ।।६३।। गृही नांदेल समाधान । प्राप्त होईल स्त्रीसुतधन । अंती मिळेल वैकुंठभुवन । करिता पठण ग्रंथ हा ।।६४।। इच्छा सर्व पूर्ण होई । भाव ठेविता श्रीगुरुपायी । दुर्मति समूळ नासूनि जाई । विजय होई सर्वत्र ।।६५।। असो यावरी प्रथमपासून । तात्पर्य करावे अवलोकन । जेणे होय पुन: पठण । ते हित साधून अवश्य घेणे ।।६६।। प्रथमाध्यायी मंगलाचरण । नमिली शारदा शिवनंदन । कुळस्वामी सज्जन दुर्जन । केले वंदन सर्वांसी ।।६७।। द्वितीयाध्यायी अन्नपूर्णेसी । पुत्रकामना होता मानसी । नांदणीग्रामी तो अविनाशी । आला जन्मासी कृष्णरुपे ।।६८।। तृतीयाध्यायी मंगसोळीसी । गेले श्रीगुरू कुळस्वामीसी । उद्धरिली अबला बेडगवासी । पुढे शिवासी प्रसन्न केले ।।६९।। अक्कलकोटी नृसिंहभान । साक्षात जो का नारायण । त्याचे दर्शना जाई श्रीकृष्ण । ऐसे कथन चतुर्थाध्यायी ।।७०।। तोचि अध्याय होता पूर्ण । कुष्ठी ब्राह्मण सवे घेऊन । श्रीकृष्ण करविरा करिती प्रयाण । मानूनि शासन गुरूचे ।।७१।। पंचमी हरिले विप्रकुष्ठ । स्त्रियेसी केले बाधामुक्त । फडणविसा दिधला सुत । पुरवूनि घेत निज नवसा ।।७२।। महिसाळकर नेई गुरुवरा । पुढे जाती तारेच्या घरा । भिमाबाईस चमत्कार पुरा । दावूनि परत्रा पावविले ।।७३।। सप्तमाध्यायी भक्तपंचक । श्रीगुरुचे झाले सेवक । दर्शना येऊ लागती लोक । अष्टमी कथानक ऐका ते ।।७४।। राशिवडेकर बाळकृष्ण । श्रीगुरुपदी झाला लीन । त्याच्या पितराचे नास्तीकपण । हरी श्रीकृष्ण जाऊनि घरा ।।७५।। ज्योतिर्लिंगदर्शना जाती । मार्गी भक्तास लाडू देती । बाळकृष्णास भेटले अंती । श्रीगुरुमूर्ती अष्टमी ।।७६।। देवगोंडाचे हरिले कुष्ठ । विप्रा कथिला वेदपाठ । वेणीमाधव आला भक्त । कथा नवमात असे ही ।।७७।। सज्जनगडीचा नास्तीक नर । दाविला त्यासी चमत्कार । तेचि अध्यायी कथा सुंदर । कथिली गुरुवरप्रसादे ।।७८।। रमाबाईचा समंध हरिला । लाडासी संकट पडता पावला । उपरी वनभोजनसोहळा । दशमात कथिला वृत्तांत हा ।।७९।। दर्शना आले ब्राह्मण दोन । मिळे तयासी प्रसाद पावन । एके कथिले गुरुमहिमान । दशम संपूर्ण झाला पुढे ।।८०।। स्वकथा सांगे महादेवभट । नामा पुढे वाडीस जात । दोन रूपे श्रीगुरुनाथ । दाविती व्यक्त होय हे ।।८१।। नामदेवाचिया येता मना । नैवेद्य स्वीकारी श्रीगुरुराणा । शूद्रासी पाठविले स्वस्थाना । पुरवूनि वासना एकादशी ।।८२।। द्वादशी वाडीस गमन दाविले । धारवाडकरा दर्शन झाले । शिवूबाईचे वृत्त कथिले । पावन केले कुसारीसी ।।८३।। भक्तासी पीडा करिता दुर्मती । श्रीगुरू त्यातून सोडविती । प्रयागासी पुढे जाती । गुप्त होती सवेचि ।।८४।। चतुर्दशात तेची कथन । राजापुरा गेले श्रीकृष्ण । वाटेत स्वेच्छे बद्ध होऊन । भक्तासी भोजन दिधले ।।८५।। ताराबाई जाणूनि कष्टी । पंचदशा दिधली भेटी । अक्कलकोटींची नवसपूर्ती । करूनि मारुती दाविला द्विजा ।।८६।। लाड गेला ज्ञानेशदर्शना । भोगणे पडे नाना यातना । देऊनिया तया स्तनपाना । सुखवी गुरुराणा षोडशी ।।८७।। कृष्णा स्वारासी पंढरपुरी । गुरुरूप दाविले विटेवरी । सेवक वाचविला सागरी । राजापुरी गुरुराये ।।८८।। हरिपंता प्रचीत दाविली । रामजीसही भेट दिधली । दोन रूपे एकदाचि धरिली । ख्याती केली सप्तदशी ।।८९।। आज्ञा मोडूनि ग्रामा गेला । मार्गी भक्त कष्ट पावला । कार्यानिमित्त द्वितीय स्थळा । गमन त्याला घडले पुढे ।।९०।। मार्गी आड येता गर्ता । सोडवी येऊनि एक वनिता । विद्युद्दर्शन झाले भक्ता । ऐशा कथा अष्टदशी ।।९१।। लाड पाहे श्रीनृसिंहभान । पगीची कथा पुढे पावन । वडणगेग्रामी सारिले भोजन । बालक लहान बोलविले ।।९२।। निंदा करी दादा पंडित । अनुभव त्यास आला किंचित । ज्योतिषी केला गर्वरहित । एकोणिसाव्यात कथा ही ।।९३।। राजाराम खंडेराव । दर्शनेचि केला निगर्व । लाडास दादा दाविला अभिनव । दळवी स्वानुभव कथी पुढे ।।९४।। श्रीराम जयराम जयजयराम । मंत्र दाविला ग्रंथी उत्तम । सविस्तर हे वर्णिले महात्म्य । अध्याय विंशतितम संपला ।।९५।। विष्णुपंताचे जाता जीवन । गुरुंनी त्यास केले रक्षण । गस्तवाल्यांची रुपे धरून । पळविले स्तेन भक्तासाठी ।।९६।। एकाचा प्राण वाचविला । निजभक्ताचा अभिमान धरिला । हरिपंतास हेतु कळविला । पुत्र दिधला एकासी ।।९७।। बावीसावे अध्यायी चरित । येसूबाईस गुरुपद प्राप्त । उचलू पाहता श्रीगुरुनाथ । गर्वरहित करिती एका ।।९८।। पुढे जाता पंढरपुरी । हटविला रोग महामारी । विठ्‌ठलदर्शन करूनि उपरी । आले करविरी अध्यायांती ।।९९।। द्विजपुत्र आळंदीस गेला । ज्ञानदेव चमत्कार दाखविला । लाडास निज दोष जाणविला । अध्याय संपला तेविसावा ।।१००।। घेतला वेष दावी स्वप्नी । लक्ष्मीस भेटती फकीर येऊनि । पुढे जन्मली मुक्तानंदिनी । घेतली करवूनि मेघडंबरी ।।१०१।। विष्णुपंत काकडे आरती । करिता श्रीगुरू तेथे जाती । दाविती एकास अवधूतमूर्ती । चतुर्विशति अध्यायी ।।१०२।। गोविंदराव करजगारा । बहुत पीडा देती आसरा । रोग त्याचा केला बरा । पंचविंशति पुरा होय पुढे ।।१०३।। रामभाऊची वृद्ध माता । पाहू गेली पंढरीनाथा । चमत्कार तिजला दाविता । जडली निष्ठा गुरुपदी ।।१०४।। अरळेकर नामे किंकरा । अनायासे ने पंढरपुरा । सव्वीसावा झाला पुरा । श्रवण करा सत्ताविसावा ।।१०५।। राशिवडेकर बाळकृष्ण । भगिनीपोटी पावला जनन । निजबोधमठिका होय निर्माण । पीठिका पूर्ण कथिल ती ।।१०६।। एकास दिधले शिरस्त्राण । रुपी मेळविला बाळकृष्ण । जननीजनकाचे समाधान। करी श्रीकृष्ण अध्यायांती ।।१०७।। आंग्ल भाषा बोलूनि दाविली । यमाबाईस संतती दिधली । जलोदराची व्यथा हरिली । कृपा केली भास्करावरी ।।१०८।। अण्णाबुवाशी करूनि भाषण । करविरपुरा येती परतून । अठ्‌ठाविसाव्यात कथा पूर्ण । भद्राद्रिरमण कथन करवी ।।१०९।। बाबाजी पाटलाचा मेहुणा । मुक्त करी श्रीगुरुराणा । वाचविले निजभक्तप्राणा । वैरिनंदना देववूनि बळी ।।११०।। संशयरहित केला पुजारी । सुखविली जानकी नामे नारी । हरिपंता दे संतती पुरी । दुर्मद हरी महेकराचा ।।१११।। विठ्‌ठलरूप पाहे किंकर । शिवदत्त जपे तो तारिला नर । कबूरकरासी दिधला पुत्र । दम्याचा विकार हरण केला ।।११२।। एकोणतीस पूर्ण यावर । पुढे तीसावा मनोहर । हरिले मयूरपंताचे दारिद्रय । सुदृढ शरीर एकाचे केले ।।११३।। ऊस भक्षणा दिधला एका । पुढे कथिली अनुक्रमणिका । ऐशा कथा असती अनेका । भवाब्धिनौका केवळ ज्या ।।११४।। समाप्त झाले अध्याय तीस । कर्ता समर्थ भद्राद्रीश । पीडा दुःख दुरित दोष । जाती निःशेष पठणेचि ।।११५।। श्रीगुरु माझे कुलदैवत । प्रसन्न राहो वाचिता चरित । अपुत्र होती पुत्रवंत । देवो दत्त वर ऐसा ।।११६।। सुखी होवोत शत्रु मित्र । स्वप्नांतरी नसावे अभद्र । त्रितापादी नासोत समग्र । भद्राद्रीश्वरप्रसादे ।।११७।। वारंवार श्रीकृष्णचरण । नमिता भक्तिभावे करून । पावू तेणे मोक्षसदन । ऐसे वरदान मागू आधी ।।११८।। जे जे मागीतले भक्ते । पूर्ण करणे कृपावंते । ब्रीद आजकालचे नव्हे ते । भद्रादिनाथे कथिले स्वये ।।११९।। यावरी पिता नारायण । काश्यप गोत्री स्मार्त ब्राह्मण । लक्ष्मी माता माझी पावन । वंदीन चरण उभयतांचे ।।१२०।। इचलकरंजी वास्तव्यस्थान । तेथे असती आनंदघन । श्रीगुरुस्वरूप दोघेजण । वंदूनि पूर्ण करू ग्रंथ ।।१२१।। शके अठराशे सदतीस । संवत्सरनाम राक्षस । आषाढ शुद्ध प्रतिपदेस । नक्षत्र पुष्य भौमवासर ।।१२२।। ते दिनी पंचगंगातिरी । दक्षिणकाशी करविरक्षेत्री । आर्यप्रबोध मुद्रणमंदिरी । श्रीकृष्ण विजय संपला ।।१२३।। इति श्रीकृष्णविजय ग्रंथ । कर्ता करविता भद्रागिरिनाथ ।पठण करोत भाविक भक्त । त्रिंशत्तमोध्याय गोड हा ।।१२४।। श्रीकृष्णार्पणमस्तु ।। श्रीसीतारामचंद्रार्पणमस्तु ।।
अध्याय ३० वा समाप्त 
।।ॐ।।