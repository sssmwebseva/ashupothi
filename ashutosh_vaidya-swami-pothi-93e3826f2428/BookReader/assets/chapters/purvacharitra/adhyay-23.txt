।।ॐ।।
अध्याय २३ वा 
श्रीगणेशाय नम: । श्रीगुरुभ्यो नम: । जयजयाजी श्रीगुरुराया । कृष्णसरस्वती करविरवासिया । चरित्र पुढे वदवी सदया । दे मज निराश्रया आधार ।।१।। भाविकांची मनोरथपूर्ती । कराया तुझे अवतार होती । दाविसी अनेक चमत्कृती । कृष्णसरस्वती यतिवर्या ।।२।। मागे पंढरीची वारी । पूर्ण करूनि आले करविरी । पुढे कथा ऐकावी चतुरी । प्रेम अंतरी धरूनि ।।३।। एके दिनी वैराग्यमठी । संपूर्ण होता काकडे आरती । सिंहासनी श्रीगुरुमूर्ती । बैसले असती सहजस्थिती ।।४।। अंगा अंगरखा शोभे शुभ्र । काखेस दिसे काषायवस्त्र । हरित टोपी शिरी सुंदर । शोभे गुरुवर तरणी जैसा ।।५।। भाळी केशर कस्तुरीतिलक । भोवते उभे असती सेवक । इतुक्यात येऊनि द्विजसुत एक । ठेवी मस्तक पायावरी ।।६।। पंचवीस वर्षांचे वयमान । असता आले प्राक्तन । गृही एक घडले कारण । जेणे आगमन झाले येथे ।।७।। पिता तयाचा असे शास्त्री । नित्य वेदांतचर्चा करी । दहा पाच शिष्य जमवूनि घरी । सांगे अहोरात्री अध्ययन ।।८।। नित्य क्रम हा पाहता ऐसा । सुतही अभ्यासी गीर्वाणभाषा । अद्वैतशास्त्राची लालसा । चित्ता सहसा न सोडी त्याच्या ।।९।। योगवासिष्ठ भगवद्‌गीता । वाची पंचदशी भागवता । वादप्रवीण झाला मोठा । देखूनि पिता सुख मानी ।।१० ।। पुढे सांगू लागला पुराण । परी ते अवघे शब्दज्ञान । अंतर त्याचे अनुभवशून्य । इच्छी धनमान सर्वदा ।।११।। बहुत काळ लोटला यापरी । प्रसन्न झाला पुढे श्रीहरी । पंढरीचा एक वारकरी । आला घरी तयाच्या ।।१२।। भोजनोत्तर गोष्टी बोलता । वारकरी म्हणे ठेविता निष्ठा । ज्ञानेश्वर स्वये तया भक्ता । उपदेशकर्ता श्रीगुरु होय ।।१३।। नलगे काही धन मान्यता । नलगे विद्या ज्ञान प्रतिष्ठा । भाव आपुला शुद्ध असता । तया न्यूनता नसे जगी ।। १४।। श्रीगुरु समर्थ ज्ञानेश्वर । भेटे मजला तो निरंतर । तेणेचि कथिले करितो समग्र । येरवी नर मी मूढ असे ।।१५।। ऐसे ऐकुनि त्याचे वचन । साशंक झाला द्विजनंदन । ज्ञानेश्वर समाधिस्त होऊन । झाली संपूर्ण सहाशे वर्षे ।।१६।। असत्य वदतो हा मानव । ऐसा द्विजसुता उपजे भाव । कोणी सत्पुरुष पाहूनि यास्तव । पुसावा अनुभव वाटे मनी ।।१७।। श्रीकृष्णसरस्वतीची ख्याती । ऐकूनि आला वैराग्यमठी । अनुसंधान पाहावे संती । कथासंगती न तुटे जेणे ।।१८।। पाहाता तयास म्हणती स्वामी । अवश्य जाणे आळंदीग्रामी । निवाडा तेथेचि होय नामी । निघावे तुम्ही आताची । ।१९।। येरू म्हणे हे काय विचित्र । प्रश्नाआधी कथिले उत्तर । आता आळंदीस जावे सत्वर । भेटेल ज्ञानेश्वर या निमित्ते ।।२०।। विप्रे कथिले प्रत्यक्ष दर्शन । अनुभविले असे स्वये आपण । मिळाले त्यास अनुमोदन । श्रीगुरू कृष्णसरस्वतीचे ।।२१।। पुन: करूनि नमस्कार । निघाला आळंदीस विप्रकुमार । प्रत्यक्ष देवदर्शन । करी अधीर मन त्याचे ।।२२।। चतुर्थ दिनी सूर्यास्त समयी । येऊनि पोचला देवालयी । ज्ञानेश्वराचे दर्शन घेई । पुढे राही तेथेची ।।२३। । दुजे दिनी केला नियम । अरुणोदयी सारी स्नानादि कर्मे । पुढे ज्ञानेश्वरी एक याम । वाची आजानद्रुमतळी ।।२४।। माध्यान्हकाळी पाच घरी । थोडी बहु जी मिळे मधुकरी । तेणे क्षुधाशमन करी । सावध हरिस्मरणी पुढे ।।२५।। एक मास ऐसा गेला । तापसी एक तेथे आला । बटु द्विजास पुसू लागला । युक्ती मला सांगा काही ।।२६।। तुम्ही मांडिले असे अनुष्ठान । व्रतही दिसे बहु कठीण । तुमचे वैराग्य येता दिसून । पुसावे वचन वाटते ।।२७।। ज्ञानोबाराय भेटती जेणे । ऐसा उपाय मज सांगणे । तुमच्या संगती धन्य जिणे । मानिले मने म्या देखताची ।।२८।। बटु म्हणे न विदित उपाय । परी सांगतो कांही सोय । चिंतूनि ज्ञानेशाचे पाय । एकाग्र हृदय करावे ।।२९।। जो जो अखंड घ्यावा छंद । तैसा स्वये होय गोविंद । भगवद्‌गीतेत ऐसे प्रसिद्ध । वचन विशद बोलिला देव ।।३०।। तरी आपण हेचि करावे । दर्शनी चाड धरावी जीवे । तापसी म्हणे हे कथिले बरवे । पाहीन अनुभवे होय कैसे ।।३१।। ऐसे सांगूनि धरिले ध्यान । रात्री तेणे देखिले स्वप्न । निवृत्ती ज्ञानेश्वर सोपान । मुक्ताई निधान बैसली असे ।। ३२।। काही कथीत होते ज्ञानेश । परी तो जागा झाला पुरुष । हाक मारूनि विप्रबटुस । सांगे सारांश स्वप्नाचा ।।३३।। बारा वर्षे केले तप । झाले आज फलद्रुप । मार्गदर्शक तू मायबाप । शेवटी ताप हरिला माझा ।।३४।। द्विजसुत म्हणे तापसियाप्रति । व्यर्थ का करिता माझी स्तुती । बोलिलो कांही सहज गती । तुमची भक्ती फळली तुम्हा ।।३५।। असो यावरी तो तापसी । निघून गेला स्वग्रामासी । द्विजसुत विचार करी मानसी । दर्शन मजसी का नव्हे ।।३६।। तापसी त्रास देईल म्हणूनि । सहज काही वदलो वाणी । दर्शन तयासी दिधले स्वप्नी । पुरली धणी तयाची ।।३७।। आपण जावे समाधीपाशी । प्रार्थना करावी ज्ञानेशासी । किंवा नव्हे तो एकदेशी । येथेचि मजपाशी असे की ।।३८।। ऐसे विचार करीत नाना । शेवटी आला समाधिदर्शना । परी देवाचा व्यापकपणा । जाची मना तयाच्या ।।३९।। सर्वत्र सारिखा भरला देव । येथेचि विशेष काय गौरव । अंतरीचे तो जाणे सर्व । धांव धांव फुकट आमुची ।।४०।। आळंदीस आलो अज्ञानपणे । व्यर्थ भुलविले वारकर्‍याने । कुंभारगल्लीत श्रीगुरुने । कथिले जाणे आळंदीस ।।४१।। असो आता जाऊ आत । ऐसा विचार आणी मनात । तव एक द्वारपाळ तेथ । बटूसी व्याघात करीतसे ।।४२।। म्हणे का व्यर्थ करिता घाई । येथूनि तुम्हास दिसे सर्वही । जाऊ नका अंतर्गृही । आरती होई ती पाहा आता ।।४३।। वचन ऐकता विप्रयुवक । चित्ती म्हणे आज का ही अटक । माझाचि विचार बहुतेक । झाला बाधक मजला की ।।४४।। आम्हास द्यावया दर्शन । रूप धरावे लागे सगुण । वारकर्‍याचे ऐकूनि वचन । आलो धरून तोचि हेतू ।।४५।। परी मज कैसी पडली भ्रांती । मूळ विचारा झाली विस्मृती । त्रिलोकी जरी प्रभूची व्याप्ती । आळंदीप्रती आलो का ।।४६।। सगुणोपासना करावी आधी । ऐसीच मजला उपजे बुद्धी । ज्ञानेश्वर भेटता इष्टसिद्धि । नासेल आधि मनाची ।।४७।। सत्संग धरूनि सारासार । करावा लागे आधी विचार । साधन सगुण उपासनेतर । नसे सुलभ तर वाटते ।।४८।। तापसियासी रूचली भेटी । शुद्ध भावना त्याचे पोटी । ज्ञानेश्वर पावला शेवटी । माझी गती न तैशी परी ।।४९।। ज्ञान धावे भक्तीपाठी । बाळक जैसे जननीसाठी । म्हणून सर्व साधन भक्ती । चळली मती तेथे माझी ।।५०।। ज्ञान होता जाय अभिमान । ज्ञानिया आवडे गुर्वचन । प्राणांती न वदावे कठीण वचन । मानावे समान आपपर ।।५१।। नाठवे जयास भूकतहान । सुहृच्छत्रू न दिसती भिन्न । इंद्रिये होता गुरुपदी लीन । जहाले ज्ञान तयासी ।।५२।। तैसे काही नेणून लक्षण । ठाऊक नसता व्यापकपण । मानिला म्या आत्मा निर्गुण । तेणे अपमान पावलो ।।५३।। ज्ञान नाही प्राप्त झाले । भक्तीस व्यर्थ तुच्छ मानिले । प्राप्त वस्तूस अव्हेरिले । कैसे मी केले विपरीत ।।५४।। सोडूनिया उत्तम पंथ । आत्मा व्यापक असता अज्ञात । भेदभावना ठेऊनि जागृत । मूढ अत्यंत झालो मी ।।५५।। आता पाहावे सगुण रूपडे । ऐसी वासना जीवी जडे । नलगे निर्गुणाचे साकडे । जेणे पडे भीती मना ।।५६।। भ्यालो शोधाया जाता निर्गुण । परी ज्ञानदेवे केले रक्षण । आता न सोडी सगुण ध्यान । गेला प्राण तरी जावो ।।५७।। पालटता बटुभावना ऐसी । आठ दिवसात ये अनुभवासी । जेणे अपमानिले होते त्यासी । समाधीपाशी न जावे म्हणूनि ।।५८।। तोचि रक्षक म्हणे ब्राह्मणा । आत जाऊन घ्यावे दर्शना । ऐकता ऐशा नम्र वचना । येरू सगुणा मानी बहु ।।५९।। द्वारपाळास पुसे बटु । प्रथम तुम्ही मज बोलिला कटु । आत जा म्हणता परंतु । न कळे हेतू तुमचा मज ।।६०।। रक्षक म्हणे गा विप्रोत्तमा । कधी कथिले मी ऐसे तुम्हा । असो आता करूनि क्षमा । साधुललासमीप जावे ।।६१।। विप्रसुत तै करी विचार । सगुणोपासनेचा हा प्रकार । पूर्वी बोलिला जे हा नर । तयाचा विसर पडला यासी ।।६२।। व्यापक तरी आत का जावे । कथिले स्वये हे ज्ञानदेवे । येरवी द्वाररक्षक मानवे । स्वमती वदावे काय ऐसे ।।६३।। भावनेत माझ्या होता पालट । आज म्हणे हा जावे आत । ज्ञानेशाचे हे अवघे कृत्य । कळले समस्त मज आता ।।६४।। कुंभारगल्लीत स्वामी बोलले । आळंदीस पाहिजे गेले । आज मजला कारण कळले । प्रत्यया आले बोल त्यांचे ।।६५।। असो पुढे तो विप्रकुमर । रात्री देखे स्वप्न सुंदर । प्रत्यक्ष येऊनि ज्ञानेश्वर । सांगती विचार तयासी ।।६६।। कुंभारगल्लीतील सत्पुरुष । हनुमंताचा असे अंश । तुवा शरण जावे त्यास । आळंदीवास पुरे आता ।।६७।। इतके सांगूनि झाले अदृष्य । विप्रकुमरास बहु संतोष । परतूनि आला करविरास । श्रीकृष्ण गुरूस पाहावया ।।६८।। स्वामी तयास करिती प्रश्न । आताच आला काय परतून । इच्छा झाली की परिपूर्ण । ज्ञानेश भेटून गेले की ।।६९।। इकडे तुम्हा धाडिले काय । बसा बसा होईल सोय । पाहता तुम्हासारिखा विधेय । करणे कार्य अवश्य पडे ।।७०।। रांगोळ्या घालून पात्रे वाढिली । पाहा आता सिद्धता झाली । स्वहस्ते ग्रास मुखी घाली । ज्ञानेश माउली प्रसन्न तुज ।।७१।। ऐसा गुरूचा बोल ऐकिला । पुढे द्विज तो मठी राहिला । श्रीगुरुसेवा करू लागला । विसरला अन्य व्यवसाय ।।७२।। लाड दळवी मुरगुडकर । यासी आवडे बहु विप्रकुमर । मठी राहूनि निरंतर । सदा तत्पर गुरुकार्या ।।७३।। कृष्णा लाड एकदा यावरी । तारूण्यमदे भुलला अंतरी । सेवक आपुला जाणूनि परि । श्रीगुरु करी उपाय त्यासी ।।७४।। पाणी आणावे वैराग्यमठी । तैसीच गुरुची धुवावी छाटी । ही सेवा नित्य कृष्णाचे हाती । बहु काळ रीती ऐसी असे ।।७५।। जाणे सर्व विश्वव्यापार । तो काय न करी श्रीगुरुवर । दुजे दिनी मुरगुडकर । आणवी प्रहर रात्र असता मठी ।।७६।। इकडे लाड असता निद्रिस्त । पगी शुनी त्या स्वप्नी सांगत । ऊठ बोलवितो श्रीगुरुनाथ । कार्यानिमित्त आताचि तुज ।।७७।। येरू दचकूनि जागा झाला । तव रामभाऊ पुढे देखिला । पुसे का तुम्ही लौकर आला । अरूणोदय जहाला काय जी ।।७८।। रामभाऊ म्हणे मी स्वगृही निद्रिस्त । असता आला एक गृहस्थ । आधी मजला करूनि जागृत । म्हणे श्रीगुरुनाथ पाचारितो ।।७९।। निरोप ऐकूनि आलो धावत । तूही बैसला दिससी येथ । नाही जहाली अजून पहाट । निजावे स्वस्थ त्वा आता ।।८०।। येरू सांगे स्वप्नीची मात । मजही पाचारी श्रीगुरुनाथ । जाऊ चला शयनगृहात । पाहाया निमित्त काय ते ।।८१।। ऐसे बोलूनि दोघेजण । नमिती तेव्हा श्रीगुरूचरण । स्वामी म्हणती आजपासून । रामजी वचन ऐकावे ।।८२।। आमुचे वस्त्र आणि छाटी । धुवावी नित्य गंगातटी । एवढी सेवा कृष्णासाठी । धरावी हाती स्वये त्वा ।।८३।। कृष्णासी म्हणती दयाघन । करिसी काय इतुके मान्य । येरू तेव्हा हात जोडून । म्हणे प्रमाण गुर्वाज्ञा ।।८४।। यावरी श्रीगुरु कृष्णाचे हाती । कौपीन छाटी देऊनि सांगती । रामजीस दे ही धुवायासाठी । आमुची गोष्टी ऐकावी ।।८५।। चार दिवस करू दे त्यास । पुढे परत देऊ तुम्हास । ऐसिया ऐकता गुरुवचनास । कष्टी मानस कृष्णाचे ।।८६।। स्वभाव त्याचा आधीच रागीट । वरो काममदे भरले चित्त । त्यातचि गुरुंनी केले विपरीत । तेणे दुःखित झाला बहु ।।८७।। पुढे तयास कळूनि आले । आपुलेचि कर्म आपणा बाधले । श्रीगुरुराये सावध केले । माझे निवारिले संकट ।।८८।। चित्त होता कुविचारव्याप्त । सेवेसही अंतरलो त्वरित । जाणविती मज श्रीगुरुनाथ । स्वमनोगत कृतीनेचि ।।८९।। ऐसा महाराज कृपासागर । सोडूनि दशदिशा धावे अंतर । केवढा माझा अन्याय थोर । जाणविले समग्र तेणे हे ।।९०।। यापरी तो कृष्णा लाड । श्रीगुरुराये केला सावध । पुढे एका अबलेस सुखद । कन्या प्रसाद देतील गुरू ।।९१।। भद्राचलनाथा ऐसा वक्ता । बोलवी श्रीकृष्णविजय ग्रंथा । विनवणी एथ तुम्हा संता । न म्हणा अन्यथा वचन हे ।।९२।। इति श्रीकृष्णलीलामृत । कर्ता करविता भद्रगिरिनाथ । पठण करोत भाविक भक्त । तेविसावा अध्याय गोड हा ।।९३।। श्रीकृष्णार्पणमस्तु ।।
अध्याय २३ वा समाप्त
।।ॐ।।