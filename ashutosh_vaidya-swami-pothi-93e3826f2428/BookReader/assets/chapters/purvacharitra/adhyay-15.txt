।।ॐ।।
अध्याय १५ वा
।। श्लोक - रूपातीत जयास नित्य म्हणती वेदांतवित्पंडित ।।
त्याचे रम्य मुखारविंद बघता हे धन्य मज्जीवित ।।
।। नामातीत परी अनेक तरले यन्नाम गाता सदा ।।
।। लीला त्या गुरूची हरील पठता निःसंशये आपदा ।।१।।

श्रीगणेशाय नमः । श्रीगुरुभ्यो नमः । श्रीकृष्णलीला सादर ऐका । दुःखदावानलनिवारका । गुरुपद स्मरता ने परलोका । काळास धोका गुरुभक्तांचा ।।१।। सद्‌गुरूच्या कासे लागले । सहज त्यांनी त्रिलोक जिंकिले । सगुण लीलेत मन रंगले । त्यांचे भंगले त्रिताप ।।२।। धन्य धन्य ते दळवी लाड । गुरुसेवेचे जया कोड । संसारा पाणी देऊनि अखंड । गुरुसंग दृढ धरिला ज्यांनी ।।३।।  प्रयागी श्रीगुरू झाले गुप्त । इकडे तारा स्वगृहा येत । वाटे मस्तकी पडला पर्वत । श्रीगुरुनाथवियोगे ।।४।। अन्नपाणी काही नावडे । कृष्णा कृष्णा म्हणूनि रडे । सुजून लोचन झाले कोरडे । गेला कोणीकडे श्रीगुरू म्हणे ।।५।। अवघे भक्त सांगती तिजला । पाहिजे यासी उपाय केला । रुदन करून कंठ शोषला । नफा देखिला कोण तरी ।।६।। रावणे चोरून नेता सीता । शुद्धीस पाठविले वानरा समस्ता । धीर देऊन आपले चित्ता । कार्यभाग पुरता केला रामे ।।७।। तैसेचि तुम्ही धरा धीर । धुंडाळू आम्ही दिशा समग्र । दृष्टी पडेल श्रीगुरुवर । सोडा इतर विचार आता ।।८।। ऐसे सांगुन शिष्य गेले । तारेने इकडे निर्वाण मांडिले । म्हणे न दिसता ती पाऊले । काय मी केले जन्मूनि ।।९।। सिंहासनापुढे बैसून । निःसंशय त्यागीन प्राण । शरीराचा पाड कोण । निश्चित मरण चुकेना ।।१०।। ऐसा धरूनि दृढ निश्चय । तारा बैसली दिनत्रय । श्रीगुरूराय श्रीगुरूराय । वाचे गाय निरंतर ।।११।। कैसा झालास एवढा निष्ठुर । फुकट ब्रीद दयासागर । दगडाहूनि कठीण अंतर । करूनि दूर गेलासी ।।१२।। ऐसी विव्हल ताराबाई । अखंड सद्‌गुरुस्तोत्र गाई । निरशनयोगे मूर्च्छित होई । सवेचि येई देहावरी ।।१३।। ते दिनी अर्ध होता रजनी । ताराबाईने देखिले स्वप्नी । श्रीगुरू बैसले सिंहासनी । मंजुळ वाणी बोलती तीते ।।१४।। गुप्त झालो प्रयागाहूनि । एकविस दिवसी तैपासूनि । आम्ही बैसलो सिंहासनी । पाहसी नयनी निश्चय हा ।।१५।। ऊठ करी काही भक्षण । प्रथम धर्म शरीररक्षण । आम्हा देऊ नको दूषण । तुज स्वाभिमान बाधला ।।१६।। इतुके देखूनि ताराबाई । देहावरी सवेचि येई । सिंहासनी श्रीगुरू नाही । नवल बाई कैसे म्हणे ।।१७।। आताचि पाहिले श्रीगुरुवदन । भासला जैसा दुजा तपन । सत्य किंवा म्हणावे स्वप्न । भुलले मन कैसे माझे ।।१८।। एकवीस दिवसा येऊ म्हणती । त्यातील आठाची झाली पूर्ती । आता मजला श्रीगुरु भेटती । वाटे चित्ती धैर्य बहु ।।१९।। ऐसी ताराबाई निमग्न । इकडे धुंडिती सेवकजन । राजापूरचा मार्ग लक्षुन । करिती गमन हळू हळू । ।२०।। प्रति ग्रामी जाऊन पुसता । म्हणती श्रीगुरू आला होता । कोणी सांगती मार्गी जाता । श्रीगुरुनाथा देखिले ।।२१।। सवे सेवक दोन देखिले । आठ दिवस यास लोटले । याच मार्गे निघून गेले । सत्वर धुंडिले पाहिजे ।२२।। कोणी म्हणती परवा गेले । कोणी म्हणती काल देखिले । आमुचे ग्रामी भोजन केले । नकळे झाले काय पुढे ।।२३।। ऐसे राजापुरपर्यंत । शोध काढीत गेले भक्त । रामभाऊ वैद्यांची झाली भेट । कळले समस्त वृत्त पुढे ।।२४।। ताराबाईस धाडूनि पत्र । विदित केली वार्ता समग्र । कागलास असती श्रीगुरुवर । जावे सत्वर दर्शना ।।२५।। यानारूढ ताराबाई । पत्र पाहता कागलास जाई । आताच गेले म्हणती सर्वही । जावे तुम्हीही तिकडेचि ।। २६।। प्रयागी श्रीगुरु झाले गुप्त । शिंदनोर्लीकर हरिपंत । सोडोनिया वैराग्यमठ । आला कागलात तेव्हाचि ।।२७।। ताराबाई त्यासी भेटली । येरे सर्वही वार्ता कथिली । गतदिनी येथे आली मंडळी । मेजवानी झाली आमुचे गृही ।।२८।। रथ मेळविला जाऊ म्हणता । आताचि धाडिले श्रीगुरुनाथा । पाठलाग तुम्ही सत्वर करिता । निश्चितार्थ साधाल ।।२९।। सिद्ध करूनि दुजा शकट । सवे निघाला भक्त हरिपंत । दुजे दिनी येता वाडीत । न होय भेट गुरुची ।।३०।। वृत्त सांगती वाडीकर । आम्ही दोनशे मिळोनि नर । व्यापिले होते श्रीगुरुवर । परी चमत्कार केला त्यांनी ।। ३१।। आडमार्गे कृष्णातटी । तुमचे श्रीगुरु आम्हा नेती । इतके लोक असता संगती । केली गती विचित्र पुढे ।।३२।। कृष्णाडोह भयंकर । उदक तेथे असे अपार । आत असती मच्छ मगर । तेथे चरित्र अद्‌भूत केले ।।३३।। वाडीस रहावा ऐसा पुरुष । म्हणूनि आमचे प्रयत्न बहुवस । परी न आले त्यांचे मनास । केले उदास सर्वांसी ।।३४।। लाडाचे हाती देऊनि पादुका । जळी उतरला श्रीगुरु सखा । अपूर्व देखता आश्चर्य लोका । म्हणती पाहू का उगेची ।।३५।। गुडघ्या इतुकेच त्यासी नीर । तिघे पावले तदा परतीर । मागूनि जाता कोणी नर । झाला दुष्कर पाठलाग ।। ३६।। मिरज ग्रामाचा मार्ग लक्षुन । जाता देखिले तिघेजण । बाई तेथेचि तुम्ही जाऊन । पाहावे चरण श्रीगुरुचे ।।३७।। ताराबाई म्हणे मार्गात । दैव अद्याप आडवे येत । तेथेचि सूर्य पावला अस्त । जाऊ मिरजेस उदयीक ।।३८।। ऐसा विचार आणूनि चित्ती । ते दिनी वाडीग्रामी राहती । इकडे मिरजेहून श्रीगूरुमूर्ती । करविरा येती विसावे दिनी ।।३९।। ताराबाई मिरजेस आली । तेथही नाही भेटी झाली । म्हणे परमावधी केली । गुरुमाऊली दयाळा ।।४०।। गावोगाव फिरता शिणले । पूर्ण निराश चित्त झाले । आता दिसती कैसी पाउले । गुरुदयाळे तुझी मज ।।४१।। आजचि दिन एकविसावा । किती म्या आता धीर धरावा । क्षणभरी चित्ता नाही विसावा । न कळे देवा काय हे तुज ।।४३।। जाते आता करविरनगरा । झाला लाभ मजला पुरा । भेट दिधली श्रीगुरुवरा । दृष्टांत खरा केला त्वा ।।४४।। दयार्णव ऐसा गर्जे पवाडा । सत्वर हरिली विरहपीडा । दासी तुझी मी ज्ञानमार्तंडा । म्हणूनि एवढा लाभ मज ।।४५।। इतुके दिवस वर्जिले अन्न । शेवटी झालास तू प्रसन्न । संतुष्ट झाले माझे मन । दृष्टांतवचन सत्य होता ।।४६।। ऐसी नाना विचारमग्न । तारा स्वगृहा आली परतून । तेचि एकविसावी सायान्ह । खरे स्वप्न जाहले ।।४७।। सिंहासनी आरुढला । गळा शोभती मुक्तमाळा । हास्यवदन श्रीकृष्ण सावळा । तारेने देखिला अवचित ।।४८।। स्वप्नी जे जे देखिले चिन्ह । तेचि दाविले खरे करून । दोबाजु उभे दोघेजण । वासू कृष्ण नम्रपणे ।।४९।। ताराबाईस नावरे गहिंवर । साष्टांग घातला नमस्कार । क्षणभरी पडला शरीरविसर । भरले नेत्र अश्रुजले ।।५०।। स्तुती न करवे दाटला कंठ । थरथरा कापे नखशिखांत । गोड झाला म्हणे शेवट । दिधली भेट गुरुराया ।।५१।। एकवीसाची झाली भरती । सिंहासनी देखिली मूर्ती । व्यर्थ फिरले मी मूढमती । असता निश्चिती येथील ।।५२।। स्वप्नी कथिले हेचि स्थान । झाले त्याचे मज विस्मरण । तुम्हा दिधले व्यर्थ दूषण । नष्ट पापीण दासी मी ।५३।। आता हेचि मागणे देवा । वियोग ऐसा कधी न व्हावा । मरण येता दुःख न जीवा । परी न बरवा जाच हा ।।५४।। नमन करूनि वारंवार । तारेने बहु गाईले स्तोत्र । पुढे आरतीचा केला गजर । हर्षे अंतर फुटो पाहे ।।५५।। प्रथम केले पादक्षालन । पुढे भोजन षड्रसान्न । त्रयोदशगुणी विडा देऊन । करविले शयन गुरूराया ।।५६।। ताराबाईस बहु उत्कंठा । लाडास पुसे अवघी वार्ता । इतुके दिवस कोठे होता । सांग ती कथा विस्तारे ।।५७।। गुप्त झाल्या दिवसापासोनि । लाडाने अवघी कथिली कहाणी । राजापूरचे वृत्त ऐकोनि । तारा मनी तटस्थ ।।५८।। एकेचि दिनी रुपये शत । रामभाऊ वैद्यास झाले प्राप्त । लोक तेथील भावीक समस्त । निश्चितार्थ खचित हा ।। ५९।। विचार करी ताराबाई । आपण जावे ऐशा ठायी । द्रव्यप्राप्ती होईल काही । संशय नाही ये विषयी ।६०।। प्रातःकाळी गुरूस प्रार्थी । राजापुरास जाऊ मागुती । मनोगत जाणूनि स्वामी म्हणती । कांक्षापूर्ती अवश्य करा ।।६१।। संपादूनि उत्तम रथे । सवे दहा पाच घेतले भक्त । चिंतिले ठायी तीन दिवसात । आणिले गुरुनाथ मागुती ।।६२।। दर्शना लोक पूर्ववत । सद्‌भाव धरूनि येती अमित । परी तारेचा मनोरथ । निष्फळ होत शेवटी ।।६३।। नाही मिळाला एक पैसा । वाटेस भोगिली कष्टदशा । देव सोडून अर्थलालसा । धरिता ऐसा अनर्थ होय ।।६४।। लज्जित झाली तेव्हा तारा । परतूनि आली करविरनगरा । अहंकार नासला सारा । सेवी गुरुवरा सद्‌भावे । ।६५।। दुजे दिनी श्रीगुरूनाथ । म्हणती पेढे आणील भक्त । येरझाऱ्या करिती बाहेर आत । उशीर होत म्हणूनि ।।६६।। धाडिले तात्यासाहेबांनी । ब्राह्मण तो का न ये अजूनि । पेढे खाऊ म्हणता मनी । वेळ होऊनि गेला बहु ।।६७।। तारा म्हणे श्रीगुरुनाथा । पेढे मीच देईन आता । परी ते न ये सद्‌गुरुचित्ता । खेपा करिता न राहती ।।६८।। क्षणे जाऊनि मागील द्वारी । म्हणती पेढे येतील लौकरी । सवेची येती शय्यागारी । प्रहरभरी करिती ऐसे ।।६९।। काकडे आरती होता समाप्त । फिरावयास जाती नित्य । परी ते अवघी सोडूनि मात । राहती गृहात ते दिनी ।।७०। । भक्त म्हणती फिरावया । चलावे आता श्रीगुरुराया । स्वामी म्हणती न चुकवू समया । पेढे खाऊया सर्वजण ।।७१।। पेढ्याचाचि अवघा ध्यास । लागला म्हणती बहु अवकाश ।  तात्यासाहेबांचा फिटेल नवस । होईल मानस तुष्ट मग ।।७२।। आम्ही आणू म्हणती सेवक । त्यासी न बोलती श्रीगुरू तारक । इतक्यात कोणी ब्राह्मण भावीक । पेढ्याचा एक आणी पुडा ।।७३।। म्हणे श्रीकृष्णसरस्वती । दत्तावतार येथे असती । दावाल काय आम्हाप्रती । कोठे राहती गुरु ते ।।७४।। लाड पुसे तुम्ही कोण । कोठूनि केले आगमन । सांगूनि आम्हा करा धन्य । कैसे हे स्थान कळले तुम्हा ।।७५।। येरू म्हणे मी असे ब्राह्मण । अक्कलकोट वसतिस्थान । श्रीगुरू माझा नृसिंहभान । करा श्रवण वृत्त पुढे ।।७६।। पूर्वी मज नव्हते संतान । सदन सर्वही वाटे शुन्य । कांता म्हणे मी दैवहीन । न देखे वदन अपत्याचे ।।७७।। पुढे काही कामानिमित्त । सोडिले आम्ही अक्कलकोट । कांतेने नवसिला स्वामी दत्त । व्हावे अपत्य म्हणवूनी ।।७८।। पेढे वाटु तुजपुढे देवा । पुत्र एक सुलक्षणी द्यावा । जन्म आमुचा सफल व्हावा । हेतु पुरवा गुरुराया ।।७९।। यावरी लोटला बहुत समय । प्रसन्न झाले श्रीगुरुराया । लाभलो आम्ही सुरूप तनय । नासले कार्य दुजे परी ।।८०।। सहा महिने संपूर्ण होता । दर्शना नेऊ भार्यासुता । वांच्छा ऐसी चित्ती वर्तता । कळली वार्ता दुःखद ।।८१।। अक्कलकोटींचे निधान । समाधिस्थ झाले नृसिंहभान । ऐकता उद्विग्न होय मन । नवस अपूर्ण राहिला ।।८२।। भार्या म्हणे समाधीपुढे । जाऊनि आम्ही वाटू पेढे । परी ते मजला काही नावडे । चित्त वेडे झाले बहु ।।८३।। जन्मा आला जेव्हा सुत । तेव्हाचि गेलो असतो तेथ । पेढा घालितो श्रीगुरुमुखात । राहिला हेत तो परी ।।८४।। व्यर्थ मी केली टाळाटाळ । व्यर्थ दवडिला इतुका वेळ । संपला माझा लाभकाळ । श्रीगुरु दयाळ गुप्त झाला ।।८५।। प्रार्थनेसरिसा दिधला पुत्र । अपूर्ण ठेविला नवस मात्र । दुःख ऐसे आठवी अंतर । एक संवत्सरपर्यंत ।।८६।। समाधीपुढे नवस फेडावा । रुचले न हे माझ्या जीवा । श्रीगुरुहस्ते प्रसाद मिळावा । किंवा न व्हावा नवस पुरा ।।८७।। स्मरता ऐसे रात्रंदिन । एके दिनी देखिले स्वप्न । नृसिंहभान समीप येऊन । सोडी चिंतन म्हणती हे ।।८८।। जावे तुवा करविरनगरा । नवस तेथे होय पुरा । संगे न्यावे दारा कुमरा । मानी विप्रा वचन मम ।।८९।। हनुमानरूपे आम्ही तेथ । वसतसे हे मानी सत्य । पाहता संशय होईल नष्ट । चित्त संतुष्ट तात्काळ ।।९०।। नाम श्रीकृष्णसरस्वती । दत्तमहाराज कोणी म्हणती । कुंभार गल्लीत असे वस्ती । श्रीगुरु सांगती स्वये हे ।।९१।। ऐसा देखूनिया दृष्टांत । निघूनि आलो येथे त्वरित । आधी आम्हास दाखवा दत्त । तळमळ शांत होय मग ।।९२।। सेवक म्हणती चाल ब्राह्मणा । वाट पाहे श्रीगुरुराणा । ध्यास नाही दुसरा मना । बैसलेही ना क्षणभरी ।।९३।। सूर्योदयापासूनि म्हणती । पेढे आमुचे आज येती । आत बाहेर खेपा करिती । श्रीकृष्णसरस्वती गुरुराय ।।९४।। येणार तुम्ही आधीच जाणिले । फिरावयाही नाही गेले । आम्हा सर्वही आता कळले । वृत्ता ऐकिले तुमचे जै ।।९५।। भूत भविष्य वर्तमान । जाणता आमुचा श्रीगुरुकृष्ण । अवतरला हा नारायण । घ्यावे दर्शन तुम्ही आता ।।९६।। इतुके बोलून नेला आत । विनतकंधर विप्र विनवीत । तुझ्या दर्शने झालो शांत । अनाथनाथ गुरूराया ।।९७।। म्हणती तयासी श्रीगुरुकृष्ण । नवस तुमचा झाला पूर्ण । पाहू इच्छित वायुनंदन । नृसिंहभान आज्ञेने ।।९८।। तरी हे पुच्छ पाहा दृष्टी । इतुके बोलून फिरविली पाठी । द्विजे पाहता कुंठित मती । म्हणे हा मारूती साक्षात ।।९९।। ऐसा दावून चमत्कार । म्हणती तुष्टले की तुझे अंतर । येरू म्हणे तू जगदुद्धार । स्वामी धुरंधर नृसिंह ।।१००।। नाही रुचले अक्कलकोट । म्हणूनि पुढती आलास येथ । नृसिंहभान तूचि साक्षात । माझे मनोरथ पुरविले ।।१०१।। आजानुबाहू होतासि तेथ । बटुवेष का धरिला येथ । उन्मत्त तेथे येथे शांत । केले विपरीत आघवे ।।१०२।। ऐसा ब्राह्मण करी स्तोत्र । दर्शना आणी भार्या पुत्र । पुढे निरोप होता सत्वर । गेला तो विप्र स्वग्रामा ।।१०३।। एकाहूनि एक अद्‌भूत । तृप्ती होय ऐकता चरित । भद्रगिरीश असता संतुष्ट । सांगेन किंचित श्रोतया ।।१०४।। इति श्रीकृष्णलीलामृत । कर्ता करविता भद्रगिरिनाथ । पठण करोत भाविक भक्त । पंचदशोध्याय गोड हा ।।१०५।। श्रीकृष्णार्पणमस्तु ।।
अध्याय १५ वा समाप्त 
।।ॐ।।