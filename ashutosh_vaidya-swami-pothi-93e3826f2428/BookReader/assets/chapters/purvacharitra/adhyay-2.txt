।।ॐ।।
अध्याय २ रा 
॥श्री गणेशाय नमः । कले पंच सहस्त्राब्दा धर्मविच्छेदकारकः । गता ज्ञात्वेति त्रैमूर्तिर्भक्तानुग्रहकारकः॥१॥ शिरोळ पश्चिमे भागे । द्वो क्रोशौ नांदणीपुरम् । तत्रासीद् भिक्षुकः कश्चित्कांतापुत्रसमन्वितः ॥२॥ तद् भार्यवांछितं दृष्ट्वा सुतस्तस्या अजायत । विंशत्यब्दपर्यन्तमवसत्तत्र प्रेमतः ॥३॥ अवतारकार्य कर्तव्यमितिमत्वा स तत्ववित् । करवीरनगरं गत्वा तत्र देव्यालयेऽवसत् ॥४॥ तत्रासीद् गणिका काचिद्दत्तभक्तिरता सदा । रुक्पिडितैकदा भूत्वा वाडिक्षेत्रम् जगाम् सा ॥५॥ प्रार्थयामासत्रैमूर्तिं नरसिंहसरस्वतिम् । स्वप्नेरात्रावपश्यत्सा भस्मरुद्राक्ष् धारिणम् ॥६॥ साक्षाछ्रिवल्लभो देवो नरसिंहसरस्वतिः । तव भक्त्यास्मि तुष्टोऽहमब्रवीदिति ताम् वचः ॥७॥ देव्यालये नरःकस्चित् वस्त्रपात्रविवर्जितः । अस्ति तं स्वगृहे नीत्वा कुरु सेवां वरानने ॥८॥ दृष्ट्वेति सा कृतकार्या करवीरनगरं ययौ । नीत्वा सद्मनि श्रीकृष्णं सेवारंभं चकार च ॥९॥ सहस्त्रशचरित्राणि कृष्णदेवोऽ करोत्तदा । तस्यैव कृपया तेषां कानिचिद्वर्णयाम्यहम् ॥१०॥  काषायवस्त्रं मणिहारभूषितम् । सिंहासनस्थं श्रितभक्तव्यापितम् । अनाथनाथं करवीरवसिनम् । श्रीकृष्णदेवं शरणं प्रपद्ये ॥११॥  

ॐ नमोजी श्रीकृष्णनाथा । आधारभूत भवदवतप्ता । संसारसागरपारकर्ता । आम्हां अनाथां तूं एक ॥१॥ काम क्रोध लोभ असुर । बंड यांचे अनिवार । जर्जर केले शरीर नगर । क्षणैक धीर निघेना ।।२।। मोह, मद आणि मत्सर । बलाढय झाले रजनीचर । शमदमादि मुनीश्वर । तिहीं अपार गांजिले ।। ३।। शान्तिक्षमादि वधिल्या गाई । उपाय तेव्हां न चले कांहीं । रक्षणकर्ता कोणी नाहीं । स्तविले तिहीं तुम्हासी ।।४।। पूर्वी कंसादि दैत्य माजले । तिहीं गोविप्रवृन्द छळिले । तै तुज अवतार घेणे आले । तैसेचि घडले ये समयी ।।५।। संकटीं पडता साधूजन । वैकंठाहूनि येसी धावून । तुझें व्रत हे पुरातन । अजन्मा परी अवतरसी ।।६।। धर्मकर्माची होता हानी । पापपंकी जै मग्न मेदिनी । अवतरसी तू कैवल्यदानी । शारंगपाणी उदारा ।।७।। द्वापार जाहले समाप्त । पुढती आम्हां पडतां संकट । अनेक रूपीं होसी प्रगट । म्हणविसी दत्त या युगीं ।।८।। तोचि तूं श्रीकृष्णसरस्वती । आमुचा कळवळा आणूनि चित्तीं । नांदणीग्रामी जन्मसी मागुती । सुखविसी सती अन्नपूर्णा ।।९।। येथुनि पुढे तेचि चरित्र । मोक्षभुवनसोपान पवित्र । करी धरूनि मन्मतिसूत्र सिद्धीस न्यावे सर्वही ।।१०।। पूर्वदिशेसी करवीराहूनि । दोन योजने ग्राम नांदणी । तेथ अप्पाभट नामे द्विजाग्रणी । कुटुंबवत्सल वसतसे ।।११।। भार्या तयाची अन्नपूर्णा । पतिशुश्रुषापरायणा । भगवद्भजनाची वासना । दोघाजणा सदैव ।।१२।। ग्रामजोशीपणाची वृत्ती । तेणें करिती उदरपूर्ती । थोडी अथवा बहुत प्राप्ती । संतुष्ट होती त्यांतचि ।।१३।। ऐसा धर्मपरायण । भारद्वाजगोत्री ब्राह्मण । भार्येसह सुखसंपन्न । नांदणीग्रामीं वास करी ।।१४।। प्रातःकाळी गंगास्नान । उपरी संध्या देवतार्चन । ऐसे नित्यकर्म सारून । पुरोहितवृत्ती करीतसे ।।१५।। मनीं विचार करी द्विज । प्राप्त झाले जे कर्म सहज । सदोष परि ते नव्हे त्याज्य । खेद सर्वथा करूं नये ।।१६।। असत्य नोहे विधिलेखन । खेदासी येथ नाही कारण । ऐसे करी स्वसमाधान । आनंदघन विप्र तो ।।१७।। संगे घेऊनि निज भामिनी । वाडीस जात नियम साधूनि । शनिवार आणि पौर्णिमादिनीं । दत्तदर्शनी सादर ।।१८।। दुजे दिनी स्नान संगमी । करूनि येतो आपुल्या ग्रामी । चित्त ठेवूनि भगवन्नामी । प्रपंचकार्य चालविती ।।१९।। अतीत अभ्यागत भणंग दीन । समयीं पातल्या घालिती भोजन । ऐसे क्रमिले बहुत दिन । गृही न्यून नसे कांही ।।२०।। एके दिनी आपुले अंतरी । विचारी अन्नपूर्णा सुंदरी । संतती नाहीं आपुले उदरीं । तेणे घरी ओस गमे ।।२१।। पतीस म्हणतसे अबला । संतानहीन जन्म आपुला । चित्तीं खेद उपजला । उपाय याला सांगा जी ।।२२।। धनधान्यादि संपादन । व्यर्थ होय नसता संतान । क्षणैक उदास आपुले सदन । सर्व शून्य गमे मज ।।२३।। भर्ता सतीचे निज दैवत । त्यासीच सांगणें मनोगत । माझे बोला द्यावे चित्त । क्षमा करुनि स्वामिया ।।२४।। जैसा पूर्वी राजा दशरथ । पुत्रकामेष्टी ऋषिप्रणित । करुनि लाधला श्रीरामसुत । पुरवी मनोरथ स्त्रियांचे ।।२५।। मृकंडूसम अरण्यवासी । अपत्यवांछा उपजे त्यासी । मी तो अबला मूढ ऐसी । इच्छी मानसीं सहजचि ।।२६।। कांही सांगणे अथवा मागणे । कवणा मागावे तुम्हाविणे । इतकीच वासना पुरविणे । प्रार्थना करणे दत्तासी ।।२७।। श्रीपादपुरा शनिवासरी । जाऊनि विनवा भक्तकैवारी । पुत्र देईल तो त्रिपुरारि । होय संसारी सुखद जो ।।२८।। ऐसे वदता ते अंगना । अप्पाभटजी न आणीच मना । म्हणे काय हे तुझी वासना । यांत सुख ना क्षणभरी ।।२९।। होणार ते न चुके कदा । प्राक्तनाधीन सुतसंपदा । भार घालणे श्रीमुकुंदा । नव्हे मर्यादा आपुली हे ।।३०।। प्रसन्न करुनि पूर्णकाम । त्रैलोक्यपति आत्माराम । मागणे स्त्री सुत द्रव्य धाम । निंद्य कर्म हे मज गमे ।।३१।। स्मरताचि देई जो निजपद । जया नाही शत्रुसुहृद । सर्वदा सर्वत्र समसौख्यद । लीला अगाध जयाची ।।३२।। त्यासी प्रार्थूनि मागणे पुत्र । दैवगती हे पहा विचित्र । भूभुज विनवुनी घे मृत्पात्र । ऐसी कलत्रबुद्धी हे ।।३३।। असो त्वां जे चिंतिले मनी । ते काय नेणे मोक्षदानी । म्या बोलिले मना नाणी । द्विज हांसोनि वदे ऐसे ।।३४।। यावरी लोटले कांही दिन । वाडीस गेला तो ब्राह्मण । सप्रेम घेती दत्तदर्शन । स्त्रियेचे वचन मना आणि ।।३५।। म्हणे देवा इतुके काज । कांता इच्छी ते सांगतो तूज । सूत एक देई परमपूज्य । जैसा महाराज तूं अससी ।।३६।। भक्ताभीष्टफलप्रद । कृपा सागर तू गोविंद । गर्जे पवाडा पुराणप्रसिद्ध । गातीं अखंड भाविक जे ।।३७।। सहस्त्र मुखांचा स्तवितां भागला । ऐशी अनंत तुझी लीला । अल्पमती मी दीनदयाळा । नमितों तुजला साष्टांग ।।३८।। स्तोत्र गाऊनी परोपरी । पुढे विप्र तो भोजन सारी । स्वप्नी देखिले तेणे रात्रीं । यतिवेषधारी पुरुषासी ।।३९।। म्हणे विप्रा सावध होई । व्यर्थ चिंता करिसी हदयीं । मीच येईन तुझ्या गेही । स्वांगे होऊनी आत्मज ॥४०॥ ऐसे देखूनिया स्वप्नी । जागा झाला तो ब्राह्मण । संगमी सारून संध्यास्नान । स्वग्रामासी परतला ।।४१।। स्वप्नी जाहले दत्तदर्शन । तेणे वृत्ती होय तल्लीन । नावडे कोणासी संभाषण । पुढे पाहूनि मार्ग क्रमी ।।४२।। प्रहर एक आला दिवस । विप्र पातला स्वगृहास । स्वप्नीचे वृत्त सांगूनि सुरस । निजपत्नीस तोषवी ।।४३।। पुढती लोटले तीन मास । गर्भ धारणचिन्ह विशेष । दिसता तियेसी बहु उल्हास । लागला ध्यास पुत्राचा ।।४४।। दत्तात्रेय दिगंबर होईल पुत्र तोचि उदार । सहज मुक्त मातापितर । झाला उद्धार कुळाचा ।।४५।। ऐसे चिंतिता अन्नपूर्णा । चित्तीं उपजली वासना । नित्य जावे बलभीमदर्शना । बैसूं आवडे तेथेची ।।४६।। चारी साही शेजारिणी । मिळूनि येती विप्रसदनी । येरी म्हणे ऐका साजणी । आवडे मनीं एक मज ।।४७।। मारुतीच्या देवालयीं । निशिदिनी बैसणे आवडे बाई । भोजनपानादि नलगे कांहीं । आनंद हदयी सर्वदा ।।४८।। सिंहासन शोभायमान । वरी करावे आरोहण । वाटे संसारतप्तजन । सोडवण त्याची करावी ।।४९।। दुःख तेचि सुख मानिती । तेणे स्वहिता आचवती । परी पूर्वसुकृते बळकट होती । ऐसे संगती असावे ।।५०।। आरुढावे शिबिकायानी । हेचि वासना बहुत मनीं । तुम्हीं केवळ मायबहिणी । वदल्ये म्हणूनि सर्वही ।।५१।। ऐकूनि हे म्हणती मैत्रिणी । नकळे कैसी ईशकरणी । उदरा येईल पुरुष ज्ञानी । यति मुनि वा तापसी ।।५२।। कोणा सांगू नको मात । स्वस्थ राही आनंदभरित । तुझिया भाग्यास नाहीं अंत । होय भगवंत वश तुजसी ।।५३।। डोहाळे आम्हा काय नव्हती । कट्वम्लादि भक्षणीं प्रीति । परी हे तुझी अघटित मति । ऐकता चित्तीं सुख आम्हा ।।५४।। इतुके सांगूनि सर्व कामिनी । जाती आपुलाल्या सदनीं । अन्नपूर्णा बहु सौख्य मानी । ऐकूनि वाणी स्त्रियांची ।।५५।। पूर्ण होता चतुर्थ मास । आवडे तिजला एकांतवास । संसार वाटे मिथ्या भास । सोडिली आस सर्वही ।।५६।। जाऊनि बैसे देवालयीं । विसरली अशन पान सर्वही । आप्पा-भटजी म्हणती कां ही । नये गेही सर्वथा ।।५७।। ईशसंकल्प न कळे सहसा । व्यर्थ मानणें विषादहर्षा । आम्हा विचार हा कायसा । मोह ऐसा फुकट कीं ।।५८।। स्वस्थ करुनिया मन । घरी असता तो ब्राह्मण । नव मास भरले संपूर्ण । प्रसूतिसमय पातला ।।५९।। शके सत्राशेसत्तावत्र । माघ कृष्ण पंचमीदिन । रविवासरीं मकर लग्न । नक्षत्र पावन हस्त तै ।।६०।। तया दिनीं प्रातःकाळी । अन्नपूर्णा पुत्र प्रसवली । गौरतनु मूर्ति सावळी । घरा आली पूर्वपुण्ये ।।६१।। कवण तपाचे डोंगर । आचरले मातापितर । सफल जाहले जन्मांतर । विधि - हरि - हर घरा आले ।।६२।। जननीस जन्मसायास । न दे किंचित जगन्निवास । अवतार घेई पुराण पुरुष । भक्तमानसविश्राम जो ।।६३।। आला धांवूनि स्त्रीसमुदाय । वृत्त ऐकता आनंदमय । अन्नपूर्णे दावी तनय । म्हणती पाहूं डोळेभरी ।।६४।। होऊनी हर्षनिर्भर मनीं । मूल सर्वापुढे दावी जननी । इतक्यात पातले घरधनी । पुरोहित घेऊनि सांगातीं ।।६५।। जन्मलग्नाची करितां निश्चिती । आचार्यासी आश्चर्य चित्ती । भविष्य पाहता कुंठित मती । याची महती नेणों म्हणे ।।६६।। विवाहयोग न दिसे सहसा । बहुत म्हणतील वेडा पिसा । कारणीक पुरुष ऐसा । जगदुद्धारा अवतरला ।।६७।। बहुत करील पर्यंटन । सदा निजानंदी निमग्न । वंदी अथवा निंदी जन । दोघां समान मानील हा ।।६८।। वास्तव्य येथ असे किंचित । होईल पुरुष हा विख्यात । भगवद्भजनी असंख्यात । लावूनि मुक्त करील हा ।।६९।। ऐकूनिया ऐसे बोल । जनके आठविले स्वप्न सकळ । म्हणे श्रीपादयति हा दयाळ । झाला बाळ ममोदरी ।।७०।। पदरीं घेऊनि मज दीना । कृतार्थ केले पतीतपावना । जन्ममृत्यूची यातना । मज बाधेना यावरी ।।७१।। कष्टविले तुज देवाधिदेवा । कैशी दुर्बूद्धी आठवली जीवा । अपराध इतुका क्षमा करावा । पदीं ठेवा किंकर हा ।।७२।। ऐशा मनी उठती लहरी । परी विप्र तो ठायींच सावरी । द्वादश दिन लोटले यापरी । जन्मल्या सुंदरी नामकरणा ।।७३।। पाळणा घालूनि बाळक । पुरस्त्रिया करिती कौतुक । अन्नपूर्णेसी बहुत सुख । पाहता मुख पुत्राचे ।।७४।। श्रीकृष्ण ठेविती अभिधान । सर्वासी अत्यंत समाधान । म्हणती सखे तुझा नंदन । दुजा मदन तैसा दिसे ।।७५।। हालविती मंदमंद । सप्रेम गाती नारीवृंद । पुढती जन्मला हा गोविंद । आनंदकंद म्हणताती ।।७६।। एक म्हणती जो जो बाळा । निज निज सखया भक्तपाळा । सोडूनिया नंदगोकुळा । मागुती आलास वाटते ।।७७।। अप्पाभटजी सात्विक ब्राह्मण । पतिव्रता अन्नपूर्णानिधान । शुद्ध देखोनि अंतःकरण । मागुति नंदन होसि यांचा ।।७८।। युगायुगी अवतार घेसी । अनंत लीला जगा दाविसी । बहुत कष्ट झाले तुजसी  । निद्रा सुखेसी करी आतां ।।७९।। ऐसा नामकरणोत्सव । गजरे करिताती अभिनव । शक्त्यनुसार देऊनि विभव । तोषवी सर्व विप्र तो ।।८०।। यथाविधी ब्राह्मणभोजन । तृप्त केले थोर लहान । अवघा सोहळा संपूर्ण । झाले जनन ये रीती ।।८१।। मायामोहे अन्नपूर्णा । म्हणे तुज दृष्टी लागली कृष्णा । उतरींन आता लिंबलोणा । गुणनिधाना मत्तनया ।।८२।। पतिदृष्टांत ठाऊक असता । कैशी मोहे भुलली माता । म्हणे देवा म्हाळसाकांता । रक्षी सुता माझिया ।।८३।। दिवसेदिवस वाढे कुमर । षण्मास जाहले सत्वर । जन्मला तैहूनि रुदनस्वर । क्षणमात्र जननी नायके ।।८४।। पालखां अथवा भुमीवरी । हास्यवदने शयन करी । स्तन घालितां मुखाभीतरीं । सर्वथा न करी पयपान ।।८५।। भूक लागलीं तुजला बाळा । स्तनपान करी रे वेल्हाळा । जवळी घेऊनि वेळोवेळा । पान्हा दाटला म्हणे माता ।।८६।। हास्यवदन तूझे पाडसा । पाहता तृप्ती नव्हे मानसा । तुझी माता म्हणवितां राजसा । शंका सहसा न वाटे मज ।।८७।। जन्मलासी तैपासूनिं । नायको कधी रुदनध्वनी । दूर अथवा निकट जननी । नाणिशी मनी कांही हे ।।८८।। नाही केले दुग्धपान । अखंड तुझे हास्यवदन । शरीरकांतीही रात्रंदिन वर्धमान होई तुझीं ।।८९।। सुकुमार माझ्या कृष्णा । काय वर्णु मी तुझिया गुणा । तुझी कीर्ति सांगता जना । व्यर्थ वल्गना म्हणतील ।।९०।। ऐशा परी एक संवत्सर । संपूर्ण होता आनंद थोर । दत्तदर्शना भार्याकुमर । नेई विप्र वाडीसी ।।९१।। मंगसोळीसी म्हाळसाधव । दर्शना जाती धरूनी भाव । साष्टांग नमिला खंडेराव । अतुल प्रभाव जयाचा ।।९२।। देवाधिदेवा सुतप्रसाद । सांभाळी हा तुझाचि वरद । कृपा असो द्यावी अखंड । राखे ब्रीद विप्र म्हणे ।।९३।। यापरी क्रमूनि दिनत्रय । अप्पाभट स्वग्रामा जाय । संगे घेऊनि भार्या तनय । आनंदमय जो सर्वदा ।।९४।। पितयाचा धरूनि कर । मंदमंद चालू लागे कुमर । ऐसे लोटले द्वितीय संवत्सर । हर्षनिर्भर अन्नपूर्णा ।।९५।। पाहूनि निजमातेचे मुख । किंचित हास्य करी बाळक । परी न भक्षी ग्रास एक । जननीस दुःख पाहतां हे ।।९६।। जवळी आणितां दूध भात । बाळ खुणावी नकारार्थ । माता म्हणे बरवी गत । नाही दिसत यावरी ।।९७।। कृष्णा जन्मलासि तैहूनि । दूग्धपानही नाणिशी मनीं । नकळे कैशी ईशकरणी । क्षणोक्षणी दुःख मज ।।९८।। ऐकू तुझी मंजुळ वाणी । वासना हेचि अंतःकरणी । पूर्ण करील चक्रपाणी । होय ते दिनी धन्य मी ।९९।। दुःखित पाहतां जननीस । दयार्द्र होय कृष्ण मानस । मुखीं घेई किंचित ग्रास । पुरवी आस मनीची ।।१००।। बहुत करूनी झाली दृष्ट । म्हणूनि लावी गालबोट । क्षणभरी माता मनी विस्मित । अघटित कृत्य हे म्हणे ।।१०१।। गौरकांती तनू सुंदर । तेज न भंगे अणुमात्र । पुण्यपुरुष हा माझा पुत्र । रक्षी ईश्वर याजला ।।१०२।। ऐसा मनीं येतो विचार । कृष्णे थुंकिला ग्रास समग्र । येरी घाबरी होय सत्वर । माया दुस्तर हरीची ।।१०३।। विसरली मागील विचार । म्हणे सुत माझा सुकुमार । भूलविले पूर्वी मातापितर । गोकुळी कृष्णे ज्यापरी ।।१०४।। पांच वर्षे झाली सुता । उपजे जननीस दुजी चिंता । म्हणे नायकों यासी बोलतां । भवितव्यता विचित्र ही ।।१०५।। काय करुं आतां देवा । विचार कवणासी पुसावा । आपुला संचिताचा ठेवा । शब्द ठेवावा कवणासी ।।१०६।। कोणी म्हणती हा बोलेल । कोणी म्हणती मुके मूल । ऐकतां जननी होय व्याकुळ । कैसे होईल कळेना ।।१०७।। कोणी सांगती उपाय याला । अश्वत्थपर्णी जेवू घाला । कामना तुमची होईल सफला । बोलेल बोला बाळक ।।१०८।। कोणी कांही साधन सांगता । तात्काळ सिद्धीस नेई माता । बहु काळ ऐसे कष्ट करिता । कृष्णनाथा कृपा आली ।।१०९।। बोलू लागला किंचित । परी कवणा न कळे अर्थ । जननी म्हणे कैसा अनर्थ । झाला व्यर्थ मम जन्म ।।११०।। अप्पाभटजी स्त्रियेसी म्हणती । कैसी ही तव मूढ मती । पुत्रमोहे भुलसी चित्ती । श्रीपादयती हा नेणसी ।।१११।। ज्ञानिया न कळे अर्थ सखोल । ऐसे कृष्णाचे गंभीर बोल । अज्ञान आम्ही मानू फोल । सामान्य मूल परी न हे ।।११२।। ऐसे बहुता परी शिकवी । परी माया कांतेस फुलवी । पुत्रप्रीती नित्य नवी । देखूनि भावी द्विज मनी ।।११३।। अनादि हे भगवन्माया । ब्रम्हाही नेणे जिची क्रिया । अणुमात्र पडतां तिची छाया । मोहिली जाया आमुची ।।११४।। चित्ती विचारी तो भूसुर । पुत्रासी लेववू अलंकार । हेमवलयादि कटिसूत्र । पाहता कलत्र सुखी होय ।।११५।। सात वर्षे होता पूर्ण । सौंगडी मिळवून खेळे कृष्ण । पाहूनि एक उंच पाषाण । सिंहासन म्हणे आमुचे ।।११६।। यावरी बैसूनि खेळु खेळ । यारें यारे तुम्ही सकळ । आम्हा तुमची बहु कळवळ । हरु तळमळ मनाची ।।११७।। दूर होईल तुमचे साकडे । धावूनि येता आम्हाकडे । ऐकता हास्य करिती सौंगडे । काय बडबडे म्हणती हा ।।११८।। वेडा म्हणती सर्वही जन । परी ज्याचि लीला गहन । ऐकता देईल मोक्षसदन । परम पावन चरित्र हे ।।११९।। त्रैमूर्तीचा अवतार । जन्मला श्रीकृष्णयतिवर । श्रवणी व्हावे तुम्ही सादर । संत चतुर भाविक हो ।।१२०।। इति श्रीकृष्णविजय ग्रंथ । कर्ता करविता भद्रगिरिनाथ । पठण करोत भविक भक्त ।। द्वितीयोध्याय गोड हा ।।१२१।। श्रीकृष्णार्पणमस्तु ।।
अध्याय २ रा समाप्त
।।ॐ।।