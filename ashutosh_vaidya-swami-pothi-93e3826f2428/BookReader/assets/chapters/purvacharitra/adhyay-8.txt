।।ॐ।।
अध्याय ८ वा 
।। श्लोक ।। भक्तमानसविहार श्रीगुरो । मार सुंदर शरीर पाहि माम् ।
। । कस्तुरीतिलकशोभित शंकर । देहि स्वपदपंकजसंश्रयम् ।।१।।

श्रीगणेशाय नम: । श्रीगुरुभ्यो नम: । जगदाधार जगज्जीवना । निरुपाधी नीरजलोचना । नमू यतिराया श्रीकृष्णा । शान्तिसदना सद्‌भावे ।।१।। सिंहासनी आरूढला । गळा शोभती रत्नमाला । भाळी कस्तुरीचंदनटिळा । भला शोभला गुरु माझा ।।२।। शिरी टोपी हरित वर्ण । अंगरखा शुभ्र शोभायमान । काखेस धरी काषायवसन । वर्णील कोण महती त्याची ।। ३।। अशक्य तेचि केले सुकर । मूढाहाती वदवी चरित्र । कुशल मुरली वाजविणार । म्हणूनि सुस्वर भुलवी जगा ।।४।। म्हादबा पटकार सात्विक पुरुष । वस्त्रे विणी उदरभरणास । भार्या मुले असती तयास । नांदे संतोष घरी त्याच्या ।।५।। करवीरक्षेत्री द्विमुखी मारुती । म्हादबास तेथे अत्यंत प्रीती । कीर्तनपुराण श्रवणी वृत्ती । रंगली पुरती सदोदित ।।६।। सारुनि प्रपंचकर्म आधी । सापडे जरी किंचित अवधी । विसरुनिया सर्व उपाधी । भजनानंदी रमवी मना ।।७।। एके दिवशी होता कीर्तन । अवचित निघाले निरुपण । दुर्लभ असे आत्मसाधन । घडे कदा न गुरुविना ।।८।। तपांचे डोंगर असता पदरी । सत्संगाची आवडी धरी । साधुसंगे वैराग्य उदरी । उपजता करी धरिती गुरु ।।९।। सद्‌गुरु हात ठेविता शिरी । सेवक त्याचा वैकुंठविहारी । ऐसी महिमा नाना परी । श्रवण करी महादेव ।।१०।। सद्‌गुरु मज मिळे कैसा । कोण हरील माझिया क्लेशा । नाठविले मी कदा रमेशा । पडलो फासा प्रपंचाचिया ।।११।। घडी घडी औत्सुक्य अधिक । होता जाणे जगन्नायक । करवीरी असे गुरु तारक । सांगती लोक तयासी ।।१२।। शोध करित निघाला येरू । अवचित तेणे पाहिले श्रीगुरू । म्हणे माझा करिता आदरु संसार करु सुखाचा ।।१३।। सद्‌गुरु म्हणती राहा राहा । विदित आम्हा समाचार हा । हळू हळू इकडे पाहा । थारा संदेहा न देई ।।१४।। म्हादबा म्हणे ही देवविभूति । यांच्या कृपे होय सद्गति । फळा आली आंजनेयभक्ति । पाहिली मूर्ती सद्‌गुरुची ।।१५।। दर्शनाचा केला नेम । पुढे सोडिला अवघा उद्यम । श्रीगुरुसेवा करी निष्काम । शिष्य पंचम प्रसिद्ध तो ।।१६।। ऐसे शिष्य वेळोवेळी । अगणित आले श्रीगुरुजवळी । स्मरता त्यांची नामावळी । दुःखावेगळी करील ।।१७।। श्रीगुरु तारेच्या गृहा आले । चार संवत्सर पुढती लोटले । म्हणती आता पर्यटन भले । करु नेमिले निजकर्म ।।१८।। क्षेत्री मार्ग असती बहुत । श्रीगुरुस आवडे शुक्रवार पेठ । गंगातीरी जाऊनि नित्य । येती परत सूर्यास्ती ।।१९।। मार्गांमध्ये एखादे गृही । जाऊनि पाहती क्वचित् समयी । संचिताची जैसी कमाई । तैसी होई गुरुकृपा ।।२०।। राशिवडेकर बाळकृष्ण गुरुपदी जडले त्याचे मन । ताराबाईच्या गृहा जाऊन । घेई दर्शन त्रिवार ।।२१।। बाळकृष्ण असता नववयस्क । ज्योतिःशास्त्रनिपुण एक । गृहा आला एक गणक । वर्तवी जातक तयाचे ।।२२।। बावीस वर्षे होता पूर्ण । गंडांतर असे गहन । देवगुरुसेवा येथे साधन । जाईल निरसून दैवयोगे ।।२३।। पुढती जरी क्वचित वाचला । सद्गुरुसंग होईल तुम्हाला । येरु दुःखित ऐकता बोला । गणक बोळविला यावरी ।। २४।। कलेवर केवळ अशाश्वत । अनेक रोगांचे वास्तव्य येथ । भजता एक श्रीगुरुनाथ । करील उध्वस्त मायातम ।।२५।। कोणी कोणी तया सांगती श्रीकृष्णगुरुची बहु ख्याती । ताराबाईचे गृही असती । त्वरित गती जावे तेथे ।।।२६।। विलंब न करी बाळकृष्ण । शोधीत निघाला श्रीगुरुचरण । बहुत लोकास पुसे प्रश्न । कोठे स्थान श्रीगुरुचे ।।२७।। लाभकाळ त्याचा सन्निध आला । अकस्मात डोळा श्रीकृष्ण देखिला । प्रणाम करिता तत्पदकमला । भ्याला भ्याला म्हणती गुरु ।।२८।। देहनाशाचा मानी खेद । त्रिलोकी केवळ तोचि मूढ । बाळकृष्णे ऐकता झाला सद्‌गद । म्हणे अपराध क्षमा करा ।।२९।। श्रीगुरुचे उपासन । दृढ लागले हेचि व्यसन । प्रपंचकार्या पडता विस्मरण । निंदिती जन तयासी ।।३०।। मातापिता म्हणती चळला । गोसाव्याचा संग धरिला । निरुपयोगी पुत्र आपुला । दुर्दैवलीला विचित्र हे ।।३१।। सांगता कांही नायके स्वहित । स्वामीसान्निध जाय नित्य । लोकनिंदा जाळी चित्त । केला घात पुत्राने ।।३२।। छळ करिती मातापितर । बाळकृष्ण ढळू न दे अंतर । काही न देता प्रत्युत्तर । अभीष्ट निरंतर न सोडी ।।३३।। हरिश्चंद्र शिबि श्रियाळ भूपती । श्रीराम पांडव नल दमयंती । भोगिता विषम दैवगती । ढळू न देती निज सत्व ।।३४।। ज्ञानदेव नामदेव भक्त दामाजी । धैर्य समुद्र संकटामाजी । दक्ष राहून स्वहितकाजी । पांडुरंग राजी केला जिही ।।३५।। तैसा भक्त बाळकृष्ण । निंदास्तुती सम मानून । न सोडीच श्रीकृष्णचरण । ठेवी प्रसन्न चित्त सदा ।।३६।। श्रीगुरू म्हणती झाली परीक्षा । शिथिल सहज आता शिक्षा । जननी याची धरी अपेक्षा । मत्कार्यदक्षा ऐसी करु ।।३७।। बाळकोबा आम्हा न्यावे घरी । बोल इतुका मान्य करी । येरा आनंद न माय अंतरी । चला सत्वरी म्हणतसे ।।३८।। वासू कृष्णा उठारे उठा । रामजी आमचा आळशी मोठा । बाळकोबाच्या निरसू कष्टा । जाऊ आता तेथेचि ।।३९।। बोलासवेचि येती बाहेर । सवे निघाले शिष्य समग्र । दिवस आलासे एक प्रहर । येती गुरुवर बाळकृष्ण गृही ।।४०।। गृही पाहूनि त्याची माता । श्रीगुरू पुसती काय करिता । आई तुमची वृद्धावस्था । सोडा आता व्याप हा ।।४१।। कोण जाणे ईश्वरी कळा । बाईचा भाव पालटला । स्वकर्मा दूषण देई अबला । म्हणे निंदिला पुण्यात्मा ।।४२।। पश्चातापे पायावरी । मस्तक ठेवूनि प्रार्थना करी । पुत्र माझा सेवेकरी घ्यावा पदरी गुरुराया ।।४३।। श्रीगुरू म्हणती बाळकू माझा । थोडे दिवस येईल काजा । सेवेत काही पडता वजा । घेईल दुजा जन्म हा ।।४४।। माता म्हणे सद्‌गरुराया । न कळे आम्हा तुमची चर्या । भोजन येथे करा सदया । विनंती पाया करीतसे ।।४५।। स्वामी म्हणती हीच आवडी । सिद्ध असेल ते आधी वाढी । भातभाकर ओली कोरडी । लागेल गोडी तयाची ।।४६।। ताराबाईने मुखी घालिता । म्हणती भूक नाही आता । घास एखादा दिसा आठा । कष्ट करिता गिळी जो ।।४७।। तोचि बाळकोंबाचे गृही । निष्ठा पाहूनि म्हणे देई । भुकेची बहु झाली घाई । वाढी आई आधी मज ।।४८।। पुढे नित्य क्रम ठेविला । पहिले जाती त्या गृहाला । संगे असता सेवकमेळा । सांगती सकळा बैसावया ।।४९।। येथेचि आज घालवू वेळ । फिरता अवघे होय विफळ । पुढे होता सायंकाळ । समय चुकेल चला म्हणती ।।५०।। ताराबाईच्या सदना येती । पुढे गजरे होय आरती । पदवंदना कोणी येती । त्यासवे बोलती काही तरी ।।५१।। ज्याच्या मनी जैसा विचार । तैसेच तया देती उत्तर । शुभाशुभज्ञाता श्रीगुरुवर । कळे प्रकार ज्याचा तया ।।५२।। एके दिनी म्हणती स्वामी । ज्योतिर्लिंगास जाऊ आम्ही । घोडा बैसावया पाहिजे नामी । बाळकोबा नमी पाय तदा ।।५३।। म्हणे माझ्या खांद्यावरी । आरोहण करावे देवा झडकरी । आताचि पाहू रत्नागिरी । मान्य करी गुरुराय ।।५४।। ताराबाई म्हणे देवा । परिजन सर्व संगे न्यावा । यावरी परतून येणे केव्हा । धीर जीवा नसे माझ्या ।।५५।। बाळकोबाच्या स्कंदावरी । बैस म्हणती चला लौकरी । जाणे आहे बहुत दुरी । कार्यांतरी दृष्टी ठेवा ।।५६।। निघाली सर्व शिष्यमंडळी । आले रामजीचे गृहाजवळी । येरू म्हणे माध्यान्हकाळी । भूक लागली गुरुस तरी ।।५७।। काही लाडू मिष्ट मोदक । संगे घेऊ म्हणे फारीक । श्रीकृष्णनाथे जाणून तर्क । म्हणती मूर्ख कैसा हा ।।५८।। लाडू देऊ चला उगेची । मानाल तरी हे बुद्धी साची । गडबड कराल जावयाची । प्रचीत तयाची दिसेल ।।५९।। रामभाऊ म्हणे संशय काय । दुर्मिळ पदार्थ सुलभ होय । मिळाले माझे सुवर्णवलय । तेव्हाचि हदय निर्मळ झाले ।।६०।। श्रीगुरू म्हणती आजिचे वाहन । नेईल वाटते बहुतकरुन । बाळकू आमुचा आवडता पूर्ण । कळेल खूण ही पुढे ।।६१।। पंचगंगा धरणासन्निध । आले अवघे भक्तवृन्द । वटवृक्षछाया पाहूनि सुखद । म्हणती प्रचंड आतप ।।६२।। श्रीगुरू म्हणती वासुदेवा । थारा तुज हा दिधला बरवा । तरु हा तुम्ही आपुला म्हणावा । समंधा द्यावा निरोप परी ।।६३।। विद्यासंख्यां असती असामी । त्यांची दाद घेऊ आम्ही । आजपासूनि पीडाकर्मी । अंतर्यामी उदास ते ।।६४।। वासूचे हे असता झाड । पुढती जावया का गडबड । विनंती करी कृष्णा लाड । दूर पहाड गुरुराया ।।६५।। मंद मंद पुढे चालती । वडणगे ग्रामा समीप येती । तृषा लागली श्रीकृष्ण म्हणती । सर्वांस गती तेचि झाली ।।६६।। शेतकरी एक देई पात्र । रामजी पाहात जाय विहीर । शोध करिता जवळी नीर । म्हणे गुरुवर कृपा हे ।।६७।। वापीमध्ये एक ब्राह्मण । सारुनिया संध्या स्नान । करावया काही भक्षण । गठडी सोडून बैसला ।।६८।। इतक्यात श्रीगुरुचा किंकर । दृष्टीस पडता पुसे तो नर । येरु सांगे समाचार । असती गुरुवर तृषित बहु ।।६९।। रामजीस विनवीतसे ब्राह्मण । काही लाडू तुम्हास देईन । गुरुमुखी हे पडता अन्न । होईन धन्य मी सर्वत्र ।।७०।। सुदाम्यास न म्हणे दरिद्री । पोहे त्याचे भक्षण करी । प्रतिफळ तयास हेमनगरी । देई श्रीहरी करुणाब्धी ।।७१।। तुमच्या उपकारा नाही मिती । मान्य करावी ही विनंती । रामजी म्हणे अयोग्य कृती । नेऊ केउती आहार तुझा ।।७२।। येरु म्हणे न घ्यावी शंका । लाडू पुरती हे दहा लोका । ग्रासा आड येऊ नका । श्रीगुरुसखा बुभुक्षित ।।७३।। ना ना करिता शेवटी । रामजी लाडू घेई हाती । उदक भरुनि आला मागुती । सांगे गोष्टी सकळासी ।।७४।। तेजे जैसा अपर्णानाथ । विप्र एक असे वापीत । जाणुनिया आमुचे वृत्त । लाडू देत भक्षावया ।।७५।। भक्त श्रीगुरुमुखी घाली । प्रसाद प्रेमे भक्षिला सकळी । जळप्राशने तृप्ती झाली । श्रीगुरुमाउली चला म्हणे ।।७६।। पुढती बाळकोबा वाहक । जैसा अंजनीचा बालक । मार्ग क्रमिता लागली भूक । चित्ती सेवक तळमळती ।।७७।। दिवस गेला तीन प्रहर । भुकेने बहु मांडिला कहर । एकास एक म्हणती धीर । धरिला येथवर बहु कष्टे ।।७८।। श्रीगुरुराय सर्व जाणता । तोचि आम्हा येथे त्राता । लाडू दिधले जळ प्राशिता । घडली हे कथा आताचि की ।।७९।। दुष्ट आमुचा अविश्वास । येणेचि नाडिले सर्व विश्वास । चित्त स्थिर न एक निमिष । गुरुचा दोष काय येथे ।।८०।। ऐसी जाणोनि विचारशुद्धी । श्रीगुरू दाविती वृक्षसंधी । सापडेल ते आणा आधी । म्हणती उपाधी दुःखमूळ ।।८१।। आज्ञा होताचि कृष्णा धावला । पक्व पेरुंचा ढीग देखिला । इतुक्यात सर्व शिष्यमेळा । तेथेचि आला गुर्वाज्ञे ।।८२।। खाली उतरुनि गुरुनायक । दशदिशा पळवी म्हणती भूक । भक्षिता तृप्त झाले सेवक । प्रसाद देवादिक वांछिती जो ।।८३।। पुन: करिती मार्गक्रमण । सूर्यास्ती पावले चिंतित स्थान । केदारलिंगाचे घेती दर्शन । श्रीगुरुस्तवन करिती स्वये ।।८४।। लौकिक रीतीचा त्याग करिता । प्रबलता येई नास्तिक मता । जाणूनि श्रीगुरु म्हणती समस्ता । केदारनाथा नमा रे ।।८५।। गायन करिती स्तुतिस्तोत्र । करविरी देवीस वैषम्य दुष्कर । कळता तुजला समाचार । धरिसी सौदागरवेष हा ।।८६।। कपटी मारविसी रत्नासुर । उभा अससी तू अहोरात्र । कैसा अंबेचा अनुपकार । बैस क्षणभर न म्हणे तुज ।।८७।। म्हणविसी आपणा दक्षिणकेदार । उधळण गुलाल बुक्का अबीर । बोलाविता तू कृपाकर । आलो सत्वर दर्शना ।।८८।। स्तोत्र गाईले बहुता परी । निरोप द्यावा म्हणती उपरी । देवा आमुचे कार्य निर्धारी । जाणे सत्वरी परतूनि ।।८९।। नमस्कारोनि केदारनाथा । तत्क्षणी लागले करविरपंथा । दोन प्रहर रात्र सरता । आणिले गुरुनाथा मागुती ।।९०।। ताराबाईस उपोषण । न भक्षी अन्न श्रीगुरुविण । अंतर्गत अवघे जाणून । आले धावून श्रीगुरु ।।९१।। बाळकोबाचा भाव पाहिला । देऊ म्हणती यास मोबदला । पुढे आरतीचा गजर झाला । श्रीगुरु जेवविला बाईने ।।९२।। पर्यंकावरी करिता निद्रा । सेवक अवघे जाती घरा । संपूर्ण झाली केदारयात्रा । श्रवण करा चरित्र पुढे ।।९३।। अनंतचतुर्दशीचे दिनी । प्रातःकाळी समय साधूनी । श्रीगुरु जाती बाळकृष्णभवनी । सर्वांस पाहूनि आनंद ।।९४।। गृहस्वामिणी वंदी गुरुवरा । अनंत आमुचा आला घरा । म्हणे निंबलोण कोणी उतरा । बैसवी पुत्रा स्वामीसी ।।९५।। कर जोडूनि करी प्रार्थना । आमुचे घरी यावे भोजना । अवश्य म्हणे श्रीगुरुराणा । वाट परी ना पाहा आमुची ।।९६।। वाढून ठेवा आमुचे पात्र । सेवेकऱ्यासी त्वरित । जावे लागे आम्हा परत । आज फिरला आमुचा बेत । घेणे अनंतदर्शन घरी ।।९८।। परत आले वेश्यागृहा । दिवस येता घडी दहा । दर्शना येता जनसमूहा । म्हणती स्पृहा पुरे वा न पुरे ।।९९।। ताराबाईने पूजा केली । बहु पक्वान्ने भोजना आणिली । भावे घालिता मुखकमळी । गेली गेली भूक म्हणती ।।१००।। तयार केली खाद्ये अनेक । भात क्षीर लाडू मोदक । पुरणपोळ्या शाकपाक । ग्रास न एक भक्षिती परी ।।१०१।। येरी सक्रोध झाली मानसी । काय झाले तुमच्या भुकेसी । खटपट व्यर्थ करिता कैसी । लागली मासी गुरु म्हणती ।।१०२।। बळेचि थोडे घालिती मुखी । श्रीगुरुग्रास थुंकोनि टाकी । ताराबाई बहुत दुःखी । झाले फुकट की श्रम म्हणे ।।१०३।। होणार झाले आजिचे निश्चित । प्रसाद घ्या रे तुम्ही भक्त । इतुके सांगून श्रीगुरुनाथ । बैसले स्वस्थ क्षणभरी ।।१०४।। सर्वत्रांचे होता भोजन । म्हणती बाहेर जाऊ आपण । तयार झाले सेवकजन । आले फिरून बाळकूजवळी ।।१०५।। वाट पाहे त्याची माता । कैसे करू मी भोजन आता । आधी खाऊ घालीन अनंता । प्रसाद मागुता लाभे मज ।।१०६।। वाढ  वेळ वाट पाहिली । शेवटी आली गुरुमाउली । बाळकृष्णमाता संतोषली । ग्रास मुखी घाली स्वये ।।१०७।। तृप्ती होता दिधला ढेकर । ऐसा श्रीगुरु भक्तप्रियकर । जेविली वृद्धा त्यानंतर । बाळकृष्ण किंकर प्रार्थीतसे ।।१०८।। तटू आणिले श्रीगुरुसाठी । देवा पहावे कृपादृष्टी । आरुढोनि याचे पाठी । फ़िरता निवती नेत्र माझे ।।१०९।। गादी गालिचा वरी घालून । उपरी बैसविले दयाघन । ऐसेचि नित्य पर्यटन । आवडे तेथून गुरुराये ।।११०।। पुरवावया भक्तकामना । अवतार धरी वैकुंठराणा । आधी पुरवी त्यांची वासना । लीला कवणा वर्णवे ।।१११।। यावरी लोटल्या काही दिन । ज्वरे पीडिला बाळकृष्ण । तनु जाहली अत्यंत क्षीण । सोडी परी न गुरुसेवा ।।११२।। दिवसेदिवस होता असहय । म्हणे अंतरले मज ते पाय । आता वाचूनि करणे काय । लागली हाय गुरुविरहे ।।११३।। जन्मवरी अभ्यासिले । अंती तेचि पुढे आले । आठवी चित्ती गुरुपाउले । श्रीगुरु पावले तेथे त्यासी ।।११४।। जाणूनिया अंतसमय । धाऊनि आली श्रीगुरुमाय । म्हणती पुन्हा येणे होय । आता जावे संतोषे ।।११५।। लाडाचिया खांद्यावरी । बैसूनि आले येथवरी । बाळकू मनेचि नमन करी । झाली पुरी वांच्छा अंती ।।११६।। निघून गेले श्रीगुरुनाथ । मागे प्राण सोडी भक्त । मातापिता करिती आकांत । वर्णूं ते वृत्त कोठवरी ।।१२७।। अल्प काळेचि मातापिता । भोगिता पुत्रविरहव्यथा । सोडून लोका नाशिवंता । जाती वैकुंठा गुरुकृपे ।।११८।। संपली राशिवडेकराची कथा । पुढे हरितील गलित कुष्ठ । श्रवणी सादर असता श्रोता । नुपजे खिन्नता वक्त्यासी ।।११९।। इति श्रीकृष्णलीलामृत । कर्ता करविता भद्रगिरीनाथ । श्रवण करोत भाविक भक्त । अष्टमोध्याय गोड हा ।।१२०।। श्रीकृष्णार्पणमस्तु ।।
अध्याय ८ वा समाप्त
।।ॐ।।