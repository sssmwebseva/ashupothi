।।ॐ।।
अध्याय २४ वा 
श्रीगणेशाय नम: । श्रीगुरुभ्यो नम: । जय जय श्रीगुरो कल्पवृक्षा । कृष्णसरस्वते लोकाध्यक्षा । जय जय भक्तरक्षणदक्षा । पुरवी कांक्षा मम आता ।।१।। लाड जाता आड वाटे । त्वाचि रक्षिले निज भक्ताते । गाता देवा तुझी चरिते । अखंड वाटे उल्हास ।।२।। वारंवार अदृष्टपूर्व । दिसता लाडास भक्ती तव । नावडे भार्या सुत वैभव । सोडूनि सर्व राहिला मठी ।।३।। एकदा तेणे तुझे ध्यान । धरिता दाविसी कौपीन नूतन । पुढे तो पाहे प्रत्यक्ष येऊन । नसे तव अन्य वस्त्र तेथे ।।४।। ध्यानी मूर्ती भासली जैसी । प्रत्यक्ष बघताही दिसे तैसी । ऐशा कथा अनंत करिसी । भक्त रक्षिसी परोपरी ।।५।। रामावतारी स्त्रीवेष धरिला । ध्यानी वशिष्ठे तैसाचि देखिला । ध्यानाची महती निज भक्ताला । दाविसी दयाळा तैशीच येथे ।।६।। असो बेडगग्रामी कोणी जोशी । भार्या पुत्र असती तयासी । सुखे नांदता अहर्निशी । लोटली ऐशी बहु वर्षे ।।७।। सर्व समृद्धी असे गृही । वांच्छित पदार्थ मिळे समयी । ग्रामी लोक मानिती सर्वही । दुःख लेशही न जाणे तो ।।८।। परी पालटता तो अवसर । आडवे आले विघ्न दुस्तर । कालवश झाली भार्या सुंदर । दुःखित विप्र होय तेणे ।।९।। वये धाकुटी अपत्ये दोन । त्याकडे पाहूनि रडे ब्राह्मण । म्हणे देवा यांचे रक्षण । करील कोण सांग आता ।।१०। । पुढे कांही लोटता अवधी । लोक विप्रास सांगती बुद्धी । गृही तुम्हास असता समृद्धी । करावा आधी द्वितीय संबंध ।।११।। येरासी ते मानवले । म्हणे पाचा मुखी ईश्वर बोले । द्वितीय कुटुंब पाहिजे केले । जेणे मुले सुखी होती ।।१२।। ऐसा विचार आणूनि चित्ती । आला करविरपुराप्रति । द्वितीय विवाह झाला शेवटी । दैव प्रयत्नांती वश तया ।।१३।। भार्या तयाची नामे लक्ष्मी । घेऊनि आला आपुले ग्रामी । पुढे पूर्ववत काळ क्रमी । अंतर्यामी न सुख परी ।।१४।। काही दिवस लोटता या परी । लक्ष्मी झाली प्रौढ नारी । पतीचे हद्‌गत सर्व करी । जाणूनि अंतरी निजकार्य ।।१५।। बेडगग्रामी न पडे चैन । पती तियेचा चिंतामग्न । एकदा करविरास येऊन । करी प्रयत्न नौकरीसाठी ।।१६।। दैवे प्राप्त झाले यश । मग तो करी करविरवास । कार्यमग्न होता मानस । विसरला दुःखास हळू हळू ।।१७।। लक्ष्मीचा भ्राता विष्णुपंत । मुळीचा तो करविरस्थ । जातसे नित्य वैराग्यमठा । भक्तियुक्त अंतःकरणे ।।१८।। बेडगकर भगिनीपती । करविरीच करणार वस्ती । जाणूनि तया स्वगृहाप्रती । विष्णुपंत नेती उल्हासे ।।१९।। कांही दिवस असता एकत्र । शालकासव बेडगकर । श्रीगुरुदर्शना निरंतर । जाई कुंभार गल्लीत ।।२०।। विष्णुपंताचे घरीचे जन । भगिनी सुतादी थोर लहान । नित्य वैराग्यमठी येऊन ।  घेती दर्शन श्रीगुरुचे ।। २१।। गुरुपदी सर्वास दृढ निष्ठा । देखता आल्हाद विष्णुपंता । वारंवार उपदेशी समस्त । साधावे निज हिता म्हणूनि ।।२२।। नरदेह जैसा बुदबुद जळी । होणार याची राखरांगोळी । जाणूनि हे मन गुरूपदकमळी । रमवावे सकळी स‌द्‍भावे ।।२३।। असो ऐसी भ्रातृसंगती । लाभता लक्ष्मीस वाटे चित्ती । अनायासे गुरुपदप्राप्ती । झाली मजप्रती म्हणतसे ।।२४।। एकदा संगे घेऊनि भगिनी । गुरुदर्शना ती गेली कामिनी । मौनेचि मस्तक ठेविता चरणी । मंजुळ वाणी बोलती स्वामी ।।२५।। दिधली तुजला कन्या एक । आम्हीच होऊ तिचे पाळक । येरी म्हणे मज नलगे बाळक । आताचि सुख पूर्ण असे ।।२६।। गृही सापत्न संबंध असता । दुःखा कारण होईल दुहिता । असूनिया तू सर्व ज्ञाता । देसी न मागता का मज ।।२७।। स्वामी म्हणती जाई जुई । दिधले तुजला अवश्य घेई । वचन आता टळणार नाही । होणार पाही उगेचि ।।२८।। यावरी करूनि प्रणिपात । लक्ष्मी परतूनि गृहा येत । पुढे रात्री तिणे अद्‌भूत । देखिला दृष्टांत कौतुके ।।२९।। चार तरुण यवन फकीर । परिधान करूनि कौपीन शुभ्र । हाती घेऊनि दीपिका सुंदर । द्वारासमोर असती उभे ।।३०।। बाईस म्हणती सुनो सवाल । अल्लाचा परसाद लेना नारेल । बेटी तुमकू दिया निर्मल । करना ख्याल अच्छा ये ।।३१।। दो आना दाम हमकू देना । वापस जाऊ आपुल्या मकाणा । ऐकूनिया हे वचन अंगना । पाहे वदनाकडे त्यांच्या ।।३२।। इतुक्यात भये झाली जागृत । सर्वांस आपुले स्वप्न सांगत । ऐकून म्हणे विष्णुपंत । याचा अर्थ गुरुस पुसा ।।३३।। सायंकाळी जाऊ तेथ । श्रीगुरू सांगतील विशद अर्थ । ऐसा चित्ती धरूनि हेत । करिती गृहकृत्य स्वस्थपणे ।।३४।। दहा घटी दिस येता । नौकरीनिमित्त लक्ष्मीचा भर्ता । कार्यार्थ जाय तैसाचि भ्राता । नियम होता हा प्रतिदिनी ।। ३५।। लक्ष्मी स्वप्नी देखे यवन । पुढे पातला दुजा दिन । झाला होता समय माध्यान्ह । गृही स्त्रीजन मात्र असती ।।३६।। इतुक्यात स्वप्नीचे फकीर चार । तेजे जैसे अपर भास्कर । द्वारी येऊनि अल्लाकी प्यार । लक्ष्मी किधर है म्हणती ।।३७।। बाहेर येऊनि पाहे येरी । तव ओळखीचे पुरुष चारी । म्हणती दाम देना नारी । परसाद झडकरी ले जाना ।।३८।। लक्ष्मी सांगे भगिनीप्रति । पाहा हे नर मन्नाम जाणती । नारळ प्रसाद घे घे म्हणती । परी मज भीती वाटे बहु ।।३९।। दोघी मिळूनि करिती विचार । प्रसाद न घेणे श्रेयस्कर । कोण जाणे हे कैसे फकीर । चेटकी नव वा साधु ।।४०। । फकीर बैरागी कानफाटा । यांचा मंत्र अंगारा खोटा । बरवे नारळ नको म्हणता । करिती पुरता निश्चय हा ।।४१।। यावरी चौघांस लक्ष्मीबाई । म्हणे प्रसाद नलगे भाई । आम्हास वांच्छा नसे काही । जावे लवलाही तुम्ही आता ।।४२।। फकीर ऐकुनि तिची वाणी । म्हणती नारी कैसी दिवाणी । न घे तरी जावे निघूनि । आपुली नुकसानी नसे कांही ।।४३।। बोलूनिया ऐसे वचन । निघूनि गेले मुसलमान । विष्णुपंतासी वर्तमान । पुढे कळून आले ते ।।४४।। येरू म्हणे झाला घात । येथे नित्य फिरती अवधूत । आडवे आले कैसे दुष्कृत । दवडिला प्राप्त प्रसाद ।।४५।। असो होणार होऊन गेले । उद्या श्रीगुरुस पुसू सगळे । स्त्रीबुद्धीने कार्य नासले । नाही मिळाले श्रीफळ ।।४६।। आधी स्वप्नी आले यवन । आज त्यानीच दिधले दर्शन । परी स्त्री जाती केवळ अज्ञान । कैसे मूढपण दाविले ।।४७।। दुजे दिनी माध्यान्हकाळी । लक्ष्मीसह पंत श्रीगुरुजवळी । येऊनि म्हणे देवा सांभाळी । आगळीक घडली आमुची ।।४८।। भगिनी माझी मूढ रामा । न कळे तिजला तुझी महिमा । कृपा करून प्रसाद आम्हा । द्यावा सद्‌धामा गुरुराया ।।४९।। स्वामी म्हणती गया अक्कल । बार बार दरसनकी होगी मुष्कील । दो बख्त खाली गया बोल । सबका दिल नाखूष अबी ।।५०।। सपनोके आदमी हुवे साच । फिरभी लायेगे उनकु अबीच । हिंदुस्थानीत ऐसे वच । बोलती स्वयेच श्रीगुरू ।।५१।। इतुक्यात पूर्वीचे फकीर यवन । येऊनि वंदिती श्रीगुरुचरण । श्रीफळ तेथेचि पुढे ठेऊन । जाती परतून बाहेरी ।।५२।। तोचि नारळ लक्ष्मी हस्ती । देऊनि स्वामी वचन बोलती । एकदा देऊनि परमेष्टी । म्हणूनि मागुती प्रसाद मिळे ।।५३।। विष्णुपंतास आनंद वाटला । गृहा आपुल्या परतूनि आला । दहा महिने लोटता याला । लक्ष्मीस विमला कन्या होय । ।५४।। नाम तिचे ठेविले मुक्ता । पुढे मास त्रय लोटता । श्रीगुरुसमीप आणूनि दुहिता । लक्ष्मी माथा ठेवी पदी ।।५५।। गुरुनी बालक घेऊनि हस्ती । मुखामध्ये मुख घालिती । घाणवट खाऊ आली म्हणती । पोर हट्‌टी मोठी दिसे ।।५६।। ऐशी दयाळु श्रीगुरुमूर्ती । जीवेभावे जे जन भजती । तया भक्तांची मनोरथपूर्ती । बळेचि करिती नलगे म्हणता ।।५७।। विष्णुपंताची दुजी भगिनी । अन्नपूर्णा हतभागिनी । अस्ता गेला सौभाग्यदिनमणी । बाळपणीच तियेचा ।।५८।। अष्ट वर्षाची असता दुहिता । विवाह करिती मातापिता । परी चूकवील ईशसंकेता । ऐसा शोधिता कोण असे ।। ५९।। अकस्मात ओढवले विघ्न । अन्नपूर्णापति पावला निधन । विष्णुपंते तेव्हापासून । भगिनी आणून ठेविली गृही ।।६०।। बंधु संगती अन्नपूर्णा । नित्य करी पुराणश्रवणा । भगवद्‌भजनी रमवी मना । कालक्रमणा करी ऐसी ।।६१।। पुढे दीर्घ काल लोटता । येऊ लागली वैराग्यमठा । गुरुपदी ठेऊनि एक निष्ठा । विसरे व्यथा मनाची ।।६२।। एकदा स्वामी स्वप्नांतरी । तियेस म्हणती ऐक सुंदरी । आम्हा आवडे मेघडंबरी । आळस न करी करावया ।।६३।। येरी होऊनिया जागृत । विष्णुपंतास सांगे वृत्त । मेघडंबरी याचा अर्थ । आधी व्यक्त करावा ।।६४।। श्रीगुरुराये कथिले वचन । तेथे खर्चिन आपुला प्राण । परी सांगावे विशद करून । तेव्हाचि पूर्ण होय हेतु ।।६५।। पूर्वी द्विजपुत्र आला मठी । तयासि पुसिले विष्णुपंती । पुढे विचार करुनि बहुती । अर्थ निश्चिती करिते झाले ।।६६।। उत्तम बांधावे सिंहासन । अनेकरंगी आणूनि पाषाण । ऐसा अर्थ येई दिसून । सेवकजन सांगती ।।६७।। अन्नपूर्णेस कळता वृत्त । खर्च करुनि काही वित्त । सिंहासन सुंदर वैराग्यमठात । अविलंबे करवीत गुरुसाठी ।।६८।। स्वामी त्यावरी नित्य बैसती । भाविक भक्ता दर्शन देती । पाच वेळ होय आरती । अद्याप पाहती जन डोळा ।।६९।। यावरी राजकार्यानिमित्त । ग्रामांतरा निघती विष्णुपंत । अंतरला तेणे श्रीगुरुनाथ । वाटे बहुत खेद मनी ।।७०।। राजसंदेश येता हाती । प्रथम गेला वैराग्यमठा । सद्‌गुरु तयास पाहूनि म्हणती । न करी खंती फुकट गा ।।७१।। आज्ञा मानूनि जावे आता । परत आणवू न करी चिंता । वेशासारिखा करणी निश्चिता । कदापि करिता राहू नये ।।७२।। गुरुवचन ऐकुनि विष्णुपंत । म्हणे हे अंतरसाक्षी दत्त । क्षणाक्षणा ऐसी ये प्रचीत । आश्चर्य यात काय असे ।।७३।। सोडणे पडे मज करविर । गुरूस सांगावा हा विचार । म्हणूनि येता येथवर । कथिले प्रश्नोत्तर आधीच ।।७४।। परत आणवू ऐसी अक्षरे । स्वामी बोलिले प्रेमभरे । सुधाचि पाजिली कर्णद्वारे । मधुरोत्तरे मज केले तैसे ।।७५।। असो आता जाणे चुकेना । मग का करावी अवधीरणा । विचार ऐसा आणूनि मना । आला सदना येरू तदा ।।७६।। सामग्री सर्व सिद्ध करूनि । तेचि दिवशी अस्तमानी । भार्या अपत्ये सवे घेऊनि । गेला निघूनि गुरुभक्त ।।७७।। चित्त ठेवूनि सद्‌गुरुपायी । सुखरुप पोचला निश्चित ठायी । अवश्य तितुका राजव्यवसायी । मग्न होई नित्य नियमे ।।७८।। सायंकाळी येऊनि धामा । सारी किंचित प्रपंचकर्मा । रात्रौ भोजनोत्तर हरिनामा । गाई प्रेमा धरूनि ।।७९।। श्रीगुरु प्रतिमा ठेऊनि पुढती । अरुणोदयी काकडे आरती । कन्या पुत्र घेऊन संगती । पंत करिती आनंदे ।।८०।। एके दिनी प्रातःकाळी । आरती नित्यवत पूर्ण झाली । कोणी एक नर तये वेळी । द्वाराजवळी उभा असे ।।८१।। तेणे देखिला एक अवधूत । रुद्राक्षधारी भस्मचर्चित । विष्णुपंते आरती समाप्त । करिता येत बाहेरी ।।८२।। देखता सत्पुरुष नूतन । द्वारस्थ पुसे तुम्ही कोण । आज येथ आला कोठून । पुढे गमन कोठे असे ।।८३।। अवधूत म्हणे विष्णुपंत । जाणूनिया भगवद्‌भक्त । आरतीस आम्ही येतो नित्य । आला येथ तैहूनि ।।८४।। आमुचे स्थान बहुत दूर । येतो आता होय उशीर । इतके सांगून गेला सत्वर । इकडे तो नर पाहे उगा ।।८५।। पुढे जाऊनि पंतापासी । पुसे कोण तो तपोराशी । तुमचे सदनी आरतीसी । येतो ऐसी वदे वाणी ।।८६।। द्वाराबाहेर उभा असता । देखिले म्या तया अवधूता । पुरुष दिसतो ज्ञानी मोठा । म्हणूनि उत्कंठा प्रश्नाची ।।८७।। पंत साश्चर्य तयाकडे । पाहूनि म्हणती हे काय कोडे । आम्ही न देखिले अवधूतरुपडे । दृष्टीस पडे कैसे तुमच्या ।।८८।। असो पूढती दुजे दिनी । दिसला नाही अवधूत कोणी । विष्णुपंतास कळले मनी । सद्‌गुरुनी केली कृपा ।।८९।। श्रीगुरुपदी दृढ मानस । ठेवूनि क्रमिता बहुत दिवस । परतूनि यावया करविरास । राजाज्ञा त्यास जाहली ।।९०।। तत्काळ करूनिया तयारी । कोल्हापुरास आला सत्वरी । श्रीगुरुस प्रणिपात करी । स्त्रवती नेत्री अश्रुधारा ।।९१।। स्वामी म्हणती आता राही । यावरी वियोगवार्ता नाही । ऐसे विष्णुपंताचे गृही । स्त्रीपुरुष सर्वही गुरुभक्त ।।९२।। प्रयत्न करून भगीरथ । संपादिले श्रीकृष्णचरित । उद्यमशील विष्णुपंत । आधार येथ त्यांचा मज ।।९३।। धन्य धन्य ते जननी जनक । जयांचे पोटी ऐसे बालक । भगवदभक्ती सुखदायक । मानूनि क्षण एक न सोडिती ।।९४।। असो यावरी देऊन चित्त । श्रवण करावा पुढे ग्रंथ । भद्राचलनायकप्रीत्यर्थ । धरावा हेत संतजनी ।।९५।। इति श्रीकृष्णलीलामृत । कर्ता करविता भद्रगिरिनाथ । पठण करोत भाविक भक्त । चोवीसावा अध्याय गोड हा ।।९६।। श्रीकृष्णार्पणमस्तु ।।
अध्याय २४ वा समाप्त
।।ॐ।।