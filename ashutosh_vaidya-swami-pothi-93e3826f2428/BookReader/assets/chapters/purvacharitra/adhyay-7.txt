।।ॐ।।
अध्याय ७ वा 
श्रीगणेशाय नमः । श्रीगुरुभ्यो नमः । जयजय श्रीकृष्ण गुरुवरा । नाना विघ्नतमोहरा । किंकरचकोरनिशाकरा । परमोदारा देवदेवा ।।१।। भवार्णरतारका यतिजनेंद्रा ।   ऋद्धिसिद्धीसेवितेश्वरा । सज्जनहृत्पद्ममोदकरा । वदवी चरित्रा आपुलिया ।।२।। तार्किकज्ञाने विचार करिता । अवघी दिसे तुझीच सत्ता । तापत्रयनाशकर्ता । अघसंहर्ता होसी तू ।।३।। कृष्णा करविरक्षेत्रविलासा । त्रिलोकवंद्या पुराणपुरुषा । निरामया निर्विशेषा । कथा परेशा वदवी पुढे ।।४।। भिमाबाईने देह त्यागिला । कन्या शोके बहु विव्हला । श्रीगुरु म्हणती नाही जाणिला । परिणाम आपुला ऐसाची ।।५।। दिवसेदिवस विसरले दुःख । श्रीकृष्णसेवेचे मानी सुख । दर्शना येती बहुत लोक । म्हणती निःशंक देव हा ।।६।। कृष्णा लाड नामे नर । श्रीगुरूचा झाला किंकर । कथा त्याची मनोहर । ऐकता संहार दोषांचा ।।७।। क्षेत्र पश्चिमेस उत्तरेश्वर । महात्म्य ज्याचे असे अपार । तेथे कृष्णा लाडाचे घर । सेवा प्रचुर केली जेणे ।।८।। करविरी यवनीय धर्ममंदिर । नामे बाबुजमाल फकीर । प्रल्हाद सरोवर । तेथे निरंतर जाय कृष्णा ।।९।। तीर्थी नित्य प्रातःस्नान । करिता चित्ता समाधान । तेथेचि व्यायामगृहा जाऊन । मल्लक्रीडन करीतसे ।।१०।। यश देणार बाबुजमाल । कृष्णासी ऐसा भाव निर्मल । प्रदक्षिणा नमनादि सोज्वळ । करिता पुरेल मनकामना ।।११।। ऐसा सारोनि नित्य नियम । उपरी काही प्रपंचकर्म । बहुत दिवस चालवी क्रम । आला उद्यम उदयासी ।।१२।। देव्यालयी आनंदकंदा । स्त्रियेने श्रीकृष्णा निजभक्तसुहृदा । पाहता हरली समंधबाधा । कृष्णाही तदा तेथे असे ।।१३।। पंचमाध्यायी कथिली कथा । पिशाच्च गेले सोडूनि वनिता । लाडास तेव्हा वाटे पूज्यता । अद्भूत पाहता गुरुलीला ।।१४।। तैपासूनि नित्य दर्शना । संधी साधूनि जाय कृष्णा । यावरी तेथूनि श्रीगुरुराणा । अन्य स्थाना स्वीकारी ।।१५।। पुढे ताराबाई स्वमंदिरा । शोध करूनि आणी गुरूवरा । कृष्णासी कळली वार्ता सुखकरा । पाहू यतीश्वरा नित्य म्हणे ।।१६।। फडणीसादि भक्त मंडळी । श्रीगुरूस नेती अनेक स्थळी । लाडास शुद्धी नाही कळली । विस्मृती पडली मध्यंतरी ।।१७।। बाबुजमालाची सेवा सारून । अविलंबे घेत गुरूदर्शन । उदया आले पूर्वपुण्य । पीर प्रसन्न जाहला ।।१८।। प्रातःकाळी यथोचित । स्नान ध्यान यवनागारात । साधीत असता घडले अद्‍भूत । फकीर तेथ देखे कृष्णा ।।१९।। तुरबतीतून बाहेर आला । लाड पाहोनि विस्मित जाहला । कर जोडूनि उभा राहिला । म्हणे तू अल्ला साक्षात ।।२०।। फकीर म्हणे सुन रे भाई । बहुत तेरी सुकृत कमाई । आजसे दत्त जानो साई । आना नही यह मंदिरमे ।।२१।। सांगूनि स्पष्ट इतुकेचि बोल । अदृश्य झाला बाबुजमाल । कृष्णा म्हणे हा भास केवळ । कैसे होईल विपरीत ।।२२।। बहुत काळ जोडिली जोडी । फकीर म्हणे हे सर्व सोडी । परि हे अवघी बुद्धी कुडी । सेवा रोकडी करणे येथे ।।२३।। स्नान सारुनि नित्यवत । दुजे दिनी सेवानिरत । तव शीतज्वर अकस्मात । विकल तनु त्याची ।।२४।। भये होऊनिया विव्हल । तेथूनि प्रयाण करी तत्काळ । कोपला म्हणे पीर दयाळ । गुरुपदकमळ सेवू आता ।।२५।। ताराबाईच्या गृहा आला । सप्रेम भावे गुरु वंदिला । श्रीकृष्ण म्हणती बाबू बोलिला । मना नाणिला बोल तुवा ।।२६।। बाबु आमुचा दोस्त प्यारा । त्याचा पाहुणेर आम्हा बरा । बारा वाटा पळवू ज्वरा । न हो घाबरा यावरी ।।२७।। कृष्णास वाटे अत्यद्‌भूत । कैसा कळला यास वृत्तांत । फकीरे कथिला तो हा दत्त । संशय समस्त निरसिला ।।२८।। यावरी कायसे भार्या पुत्र । मिथ्याभूत हा संसार । हाचि माझा श्रीगुरुवर । धंदा इतर नलगे मज ।।२९।। गोड वाटला विषयाभिलाष । परि त्या ना सौख्य लेश । दृष्टी पाहता श्रीकृष्णगुरुस । लागला ध्यास तक्षणी ।।३०।। असे माझी शूद्र याती । जाहली परी गुरुपदप्राप्ती । अंगिकारिले स्वामी म्हणती । भय मग पुढती काय मज ।।३१।। चित्ती ऐसा विचार झाला । श्रीगुरू म्हणती भला रे भला । यापरि शिष्य तेथे पहिला । सेवेसि आला आनंदे ।।३२।। वासुदेव दळवी नामे गृहस्थ । असती तयासी भार्या सुत । राजसेवा उदरभरणार्थ । करवीरक्षेत्रात करीतसे ।।३३।। ताराबाईचे गृहाजवळ । वासुदेवाचे निवासस्थळ । गुरुपदी जडला भाव निश्चळ । एकवेळ दर्शना नित्य जाय ।।३४।। प्रातःकाळी संध्या स्नान । यथासांग देवतार्चन । उपरी सारोनिया भोजन । करी गमन राजकारणा ।।३५।। चार घटिका दिवस असता । गृहा परतोनि ये मागुता । मग जाऊनि श्रीकृष्णनाथा । होईल त्राता म्हणूनि नमी ।।३६।। आत्मानात्मविचारचर्चा । छंद गीताभागवताचा । संग घडावा सत्पुरुषाचा । हीच वांच्छा धरी सदा ।।३७।। श्रीगुरुस नित्य प्रार्थना । आत्मतुल्य करणे या जना । नलगे आता संसारयातना । सोसवेना हे म्हणे मज ।।३८।। श्रीगुरू म्हणती न घडे फुका । आम्हास द्यावी लागेल शिखा । संमती पुसा आधी सकळिका । निश्चय निका करावा ।।३९।। येरु न जाणे गुरुची उक्ती । दिवस गेले बहु ये रीती । वासुदेवाची विपरीत गती । क्रोधास मिती नाही त्याच्या ।।४०।। गृही दिसता अधिक न्युन । कांतेसवे करी भांडण । संसारी सुख नसे क्षण । म्हणे सोडीन सर्व हे ।।४१।। अल्पस्वल्प दिसता प्रमाद । हदयी निपजे अमित क्रोध । न म्हणे बाल तरुण वृद्ध । मनसोक्त वाद घाली त्यासी ।।४२।। ऐसा असता वासुदेव दळवी । अनन्य भावे श्रीकृष्णा सेवी । शेंडीची प्रति नित्य नवी । लौकर द्यावी म्हणती गुरु ।।४३।। मनी आणिता काही विचार । श्रीगुरू देती त्याचे उत्तर । दळव्यास वाटे चमत्कार । वारंवार घडे हे ।।४४।। घरी स्त्रीसवे करुनि वाद । त्वरित येता श्रीगुरुसन्निध । स्वामी म्हणती तुझाचि दुर्मद । नसे शब्द तियेवरी ।।४५।। एके दिवसी दोनप्रहरा । दळवी आला आपुले घरा । भार्या त्याची जोडूनि करा । म्हणे करा क्षमा मज ।।४६।। बाहेर जाता कथिले कार्य । परि मज त्याचा विसर होय । तुमच्या कोपे कापे हदय । व्हावे सदय ये वेळी ।।४७।। सोडूनि दिधले बापमाय । तुम्हीच माझी अवघी सोय । आधार मजला तुमचे पाय । पोटी अन्याय घालावा ।।४८।। ऐकता क्रोधे संतप्त झाला । येरु म्हणे तू नष्ट अबला । आता संसार पुरे मला । गुरुपदकमला सेवू सूखे ।।४९।। बाहेर निघाला तत्क्षणी । क्रोधाची हे अनर्थ करणी । क्रोधे अंध होय प्राणी । स्वहितहानी क्रोधास्तव ।।५०।। क्रोधे वाढे मनस्ताप । क्रोधमूल अवघे पाप । क्रोधे कुमतीस बळ अमुप । मोक्ष दुराप क्रोधास्तव ।।५१।। दोषनिधी केवळ क्रोध । परी त्यात गुण एक विशद । निंदूनि नर स्वप्रारब्ध । स्मरे गोविंद क्षणभरी ।।५२।। असो वासुदेव गुरुपासी । येऊनि म्हणे मी अज्ञानराशी । गुरुराय म्हणती आम्हासी । शेंडी देशी आता तरी ।।५३।। येरू म्हणे कळला अर्थ । तत्काळ आणवी एक नापित । मुंडण करुन आश्रम चतुर्थ । ग्रहण करीत गुरुगृही ।।५४।। सन्निध होता कृष्णा लाड । त्यासही भगवे वाटे गोड । श्रीगुरू म्हणती पुरवू कोड । जोडी हे जोड आताची ।।५५।। गुरुरायाचा होता नियोग । उभयतांसही संन्यासयोग । म्हणती आमुचा सरला भोग । चिंतारोग दुरावला ।।५६।। इकडे वासुदेवाची जाया । ऐकता आली धावोनिया । नमन करुनि श्रीगुरुराया । म्हणे वाया मम जन्म ।।५७।। धाय मोकलोनि रुदन करी । भ्रतारास म्हणे चालावे घरी । भर्तृसंबंध सोडूनि यावरी । श्रीगुरुपरी लेखीन तुम्हा ।।५८।। येरु म्हणे घडता अशक्य । श्रीकृष्ण माझा गुरु एक । तोचि आम्हा असे तारक । झालो विमुख प्रपंचासी ।।५९।। तुजला लेखू मातेसमान । सुखे असावे आता येथून । सद्‌गुरुरायास येता शरण । सहज कल्याण सर्वत्र ।।६०।। उदरभरणाची उत्कंठा । न लगे सद्‌गुरुस शरण येता । यावरी जैसे येईल चित्ता । तैसेचि करिता तुज भले ।।६१।। आता करुनि स्वस्थ मानस । सोडूनि द्यावी आमुची आस । परतुनि जावे स्वगृहास । सांगणे विशेष तुजला हे ।।६२।। येरी म्हणे भले केले । क्रोधे तुमचे चित्त नाडले । घरी असती धाकुटी मुले । हे काय न कळे तुम्हास ।।६३।। येते आता लोभ ठेवा । येथूनि क्रोध सोडावा । नीट करा श्रीगुरुसेवा । नको जीवा छंद दुजा ।।६४।। जन्म दाता नारायण । तोचि करील अपत्यपोषण । व्यग्रता धरु नये आपण । पुढील कारण विचारावे ।।६५।। पतीस सांगूनि नानापरी । श्रीगुरुस नमूनि ते नारी । निरोप घेऊनिया झडकरी । गमन करी गृहासी ।।६६।। वासुदेव दुजा किंकर । श्रीगुरुपाशी सेवातत्पर । रामदासबोवा नामे नर । ऐका चरित्र तयाचे ।।६७।। गाणगापूर आद्य स्थान । तेथे सेवा करी गहन । या युगी व्हावे आत्मसाधन । हेचि चिंतन तयासी ।।६८।। भीमा अमरजासंगमी स्नान । श्रीगुरुचरित्र करी पठण तीन वर्षे उपोषण । व्रत कठीण चालवी ऐसे ।।६९।। निंबपर्णाचा काढूनि रस । क्षुधाशमनार्थ प्राशी बहुवश । ऐसे करी शरीरसायास । कठोर मानस करुनि ।।७०।। स्वप्नी येवोनिया दत्त । म्हणती का करिसी व्यर्थ कष्ट । साक्षात्काराचा धरिला हेत । पुरवू मनोरथ तरी तुझा ।।७१।। मीच श्रीकृष्णसरस्वती । करविरपुरी करी वस्ती । संगे असती दोन यति । अभीष्टपूर्ती जाता तेथे ।।७२।। प्रायोपवेशने झालासि निर्बळ । द्रव्य काही नसे जवळ । पायी जाता लागेल वेळ । श्रम पावसी अनिवार ।।७३।। मार्गी विनियोगास धन । किंचित देऊ करी ग्रहण । करावे त्वा शकटारोहण । जागृत ब्राह्मण ऐकूनि हे ।।७४।। जवळी दिसती रुपये पाच । म्हणे हे लटिके अथवा साच । वाहनी बैसावे बोलिला वच । कृपाळू तोच श्रीगुरु ।।७५।। करुनिया शकटारोहण । करविरमार्गे करी प्रयाण । अनायासे श्रीकृष्णचरण । पाहिले तीन दिवसात ।।७६।। श्रीगुरु म्हणती मनसोक्त पाही । वांच्छा तुझी पुरली काही । येथेचि आम्हाजवळी राही । चित्ती येई जरी तुझ्या ।।७७।। श्रीगुरुस पाहता डोळेभरी । रामदासा आल्हाद अंतरी । म्हणे राहू याचि क्षेत्री । ब्रह्मचारीव्रत पाळूनि ।।७८।। विवाह नव्हे केवळ बेडी । नरदेही हे नागवण उघडी । तृष्णाभुजगगरळ पीडी । गुरुगारुडी न सेविता ।।७९।। तोचि दैवे लाभला मज । आता नलगे गृहधनभाज । येथेचि सार्थक झाले सहज । झालो कृतकाज इतुकेनी ।।८०।। तृतिय शिष्य श्रीगुरुपाशी । परंपरा लागली ऐशी । कथा ऐकता पुण्यराशी । भवभय नाशी अनायासे ।।८१।। रामभाऊ फारीक नामे गृहस्थ । जातीचा द्विज सारस्वत । वैश्यव्यापार उदरनिमित्त । करी सतत दत्तसेवा ।।८२।। देवभक्तांचे लीलाग्रंथ । काही काही रुचे वेदांत । भजनपूजन करी नित्य । सेवी अतीत यथाशक्ती ।।८३।। त्याचे गृही सुवर्णभूषण । हरण करुन नेई स्तेन । बहुत दिवस करिता शोधन । वृथा प्रयत्न सर्व त्याचे ।।८४।। पाहिले बहुत देवदेवक । मिथ्या झाले ज्योतिषिगणक । करीतसे बहुत दुःख । दत्त तारक का नव्हे ।।८५।। श्रीकृष्णसरस्वतींची कीर्ती । कोणी जन तया सांगती । त्वरित तेथे जावे म्हणती । सापडे निश्चित वस्तु तुमची ।।८६।। रामभाऊ म्हणे जाऊ स्वये । प्रयत्न करिता राहू नये । कृपा करता सद्‍गुरुराये । वस्तु हाती ये सत्वरी ।।८७।। श्रीगुरुचा शोध करी । आला ताराबाईचे घरी । स्वामी म्हणती पाहा पुजारी । शोध करी आमुचा ।।८८।। अशाश्वताचा धरीला लोभ । तेणे मनी उपजला क्षोम । परी यासी शकुन शुभ । झाला लाभ नरदेही ।।८९।। रामजी आला रामजी आला । श्रीगुरू म्हणती संतोष झाला । सेवेसाठी साध्य तुजला । इच्छा सफला गृहीच ।।९०।। येरु चकित झाला ऐकता । अघटित दिसे गुरुची सत्ता । जाणूनि माझ्या अंतर्गता । झाला सांगता सर्वही । ।।९१।। मनुष्य दिसे श्रीकृष्णनाथ । परि हा वाटतो केवळ दत्त । पूर्वपुण्ये जाहली भेट । पूजा येथे नित्य करु ।।९२।। प्राप्त असता अलंकार । आमुचा आम्हास देईल गुरुवर । परि हा लाभ आज थोर । होईल उद्धार कुळाचा ।।९३।। रामभाऊसी भक्ती जडली । नित्य जाय श्रीगुरुजवळी । दत्त म्हणूनि पूजी त्रिकाळ । आरती ओवाळी मनोभावे ।।९४।। दर्शना येती बहुत लोक । त्यात कामाठी भाविक एक । म्हणे सिंहासन निर्मीन सम्यक । गुरुनायक कृपा करिता ।।९५।। द्रव्य खर्चूनि वस्तुमात्र । आणिता मी न लावी उशीर । ताराबाईस संतोष फार । करविले सुंदर सिंहासन ।।९६।। दर्शनाची होय दाटी । लोक बहुपरी नवस करिती । त्रिकाळ नियमे होय आरती । बाधा नासती समंधादिक ।।९७।। रामभाऊस श्रीगुरु सांगती । जागृत असावे मध्यराती । आज थोडी पाही प्रचीती । सोडी भीती सर्वथा ।।९८।। शेजेवरी श्रीगुरुनाथ । निजता येरु गृहा जात । कवाड लाऊनि बैसे जागृत । पाहू इच्छित भविष्य ।।९९।। द्वारातूनि सुवर्णकंकण । अवचित पडे जवळ येऊन । रामभाऊ म्हणे पाहू कवण । अंधारी दिसे न काहीच ।।१००।। कोणी नेले कैसे आणिले । इतुके दिवस कोठे गेले । काय कारणे परत दिधले । विचार न चले तयाचा ।।१०१।। अतर्क्य लीला बघता विस्मय । केव्हा होईल प्रातःसमय । श्रीगुरुचरणी लागली लय । अरुणोदय का नव्हेची ।।१०२।। इच्छामात्रे दिधला नग । तो काय न करी त्रितापभंग । येथूनि पुढे त्याचाचि संग । करील उद्योग सफल मम ।।१०३।। ऐसे चिंतिता सरली रजनी । श्रीगुरुसमीप आला धावूनि । अनन्यभावे लोळे चरणी । गहिवरे दाटुनि स्फुंदतसे ।।१०४।। फसवी मजला मोह दुष्ट । मागितला नाशिवंत पदार्थ । मोक्षदानी असता समर्थ । झालो संतुष्ट अल्पसुखे ।।१०५।। आता देवा ऐसे करी । विसर तुझा नसो क्षणभरी । तारक होसी भवसागरी । भरवसा भारी मज तुझा ।।१०६।। पुजारी आला रामभाऊ फारीक । तंतुकार म्हादबा सेवक । गुरुसंग जाणून अघहारक । शिष्यपंचक जमले हे ।।१०७।। अध्याय हा नित्य वाचिता । आत्मलाभ तया गोमटा । विघ्ने पळती बारा वाटा । श्रीगुरु कर्ता वदला स्वये ।।१०८।। इति श्रीकृष्णलीलामृत । कर्ता करविता भद्रगिरिनाथ । पठण करोत भाविक भक्त । । सप्तमोध्याय गोड हा ।।१०९।। श्रीकृष्णार्पणमस्तु ।।
अध्याय ७ वा समाप्त
।।ॐ।। 