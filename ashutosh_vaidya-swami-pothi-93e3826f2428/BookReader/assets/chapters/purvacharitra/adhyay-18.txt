।।ॐ।।
अध्याय १८ वा
श्रीगणेशाय नम: । श्रीगुरुभ्यो नम: । श्रीगुरुराया पुराणपुरुषा । भक्तहदयकमलविकासा । श्रीकृष्णसरस्वती यतीशा । वदवी सुरसा कथा पुढे ।।१।। साधका देशी तूचि विश्राम । ध्याता तुजला अखंड क्षेम । मना आधीन होय काम । गाता नाम सदा तुझे ।।२।। ऋद्धिसिद्धीची अरुची वाटे । स्वर्गसौख्यासी बुद्धी विटे । हृदयी अखंड प्रेम दाटे । पाहता गोमटे रूप तुझे ।।३।। भविष्य सांगून शुद्राप्रती । रक्षण केले तया संकटी । गताध्यायाचे शेवटी । कथा सुरस ती वर्णिली ।।४।। रूईग्रामीचा द्विजपुत्र । त्यासी कळले श्रीकृष्णचरित्र । वैराग्यमठा निरंतर । येई गुरुवरदर्शना ।।५ ।। होण ज्ञानसंपादनार्थ । बहु दिन राहूनि करविरात । सद्‌भावे श्रीगुरू सेवी नित्य । तेणे होत यशस्वी तो ।।६।। प्रारंभ करिता काही कार्या । प्रथम नमी श्रीगुरुनाथा । आज्ञा मान्य करुनिया । राहता तया आनंद ।।७।। स्वग्रामास एकदा जाता । निरोप मागे श्रीगुरुनाथा । परि ते म्हणती न जावे आता । उदयीक भक्ता सांगू तुज ।।८।। येरु म्हणे उदेले पाप । मायबापे धाडिला निरोप । न जाता त्यासी येईल कोप । भरे विकल्प मनात ।।९।। जाणे आज मजला न चुके । श्रीगुरो आज्ञा द्यावी सुखे । बहु विनविता ऐसे सेवके । श्रीगुरुनायके न मानिले ।।१०।। शेवटी करुन आज्ञाभंग । येरू पंथ क्रमी सवेग । इतुक्यात गगनी ओळला मेघ । वृष्टी अमोघ होतसे ।।११।। अस्तांचला गेला दिनमणी । प्राप्त झाली घोर रजनी । निबिडांधकारे व्यापिली मेदिनी । चाले तैशातूनि भक्त तो ।।१२।। पुढे चालावया काही नकळे । अनुमानेचि ग्राम गाठिले । परी संकट नाही टळले । मार्गी अडविले प्रवाहे ।।१३।। ग्रामासमीप अल्प स्त्रोत । जळ भरुन चालिले त्यात । श्रीगुरुवचन स्मरुनि भक्त । तेव्हा सद्‌गतीत जाहला ।।१४।। जाणूनिया माझेचि हित । आज्ञा न देती श्रीगुरुनाथ । परि म्या नेणूनिया हेत । पाहिली प्रचीत मूढपणे ।।१५।। उदयीक जाऊन करविरासी । पाहीन मी गुरुचरणासी । ऐसे चिंतूनिया मानसी । तेथेचि तीरासी बैसला ।।१६।। पुढे लोटता एक प्रहर । ओसरुन गेला जळाचा पूर । भक्त गृहा आला सत्वर । परी श्रीगुरुवर न विसरे ।।१७।। आज्ञा भंगिली अज्ञानपणे । हाचि ध्यास घेतला तेणे । योग्य न झाले ऐसे करणे । जाऊ म्हणे गुरुपाशी ।।१८।। प्रातःकाळी आला मठा । श्रीगुरूचरणी ठेवी माथा । चुकलो देवा जगन्नाथा । क्षमा आता करी म्हणे ।।१९।। नित्य क्रम ऐसा चालला । भक्त श्रीगुरुभजनी लागला । कार्यानिमित्त एकदा त्याला । अन्य ग्रामाला जाणे पडे ।।२०।। आज्ञा मागावया आला मठी । श्रीगुरु त्यासी काही न बोलती । येरू नमन करुनि पुढती । त्वरितगती निघाला ।।२१।। पन्हाळाग्रामी येऊनि कार्य । करिता झाला सायंसमय । परतूनि यावया योजी उपाय । श्रीगुरुपाय पाहू म्हणे ।।२२।। सफळ झाला आजी उद्योग । आताचि क्रमून जाऊ मार्ग । गुरुदर्शनाचा येईल योग । आजचि पांग फिटेल म्हणे ।।२३।। राजमार्ग किंचित दूर । पायवाटेने चुकवू घेर । ऐसा करुनिया विचार । निघाला किंकर त्वरेने ।।२४।। त्वरा करिता चुकला पंथ । रात्र झाली चालता बहुत । गर्ता एक आडवी येत । देखता भक्त दुःखी बहु ।।२५।। राजमार्ग फुकट सोडिला । काय म्हणून आलो  या स्थळा । ऐसा खेद चित्ती वाटला । पुढे बैसला तेथेचि ।।२६।। आठवून श्रीगुरुनाथा । म्हणे होई बा तूचि त्राता । तुझ्या दर्शना येत असता । आडवी गर्ता आली मज ।।२७।। प्राप्त झाली घोर राती । आता कैसा येऊ पुढती । धाव धाव बा श्रीकृष्णमूर्ती । नातरी गती बरवी नसे ।।२८।।  ऐसा दुःखित असता चित्ती । भक्तासि दिसे स्त्रियेची आकृती । ऐलीकडे उभी होती । पाहता भीती बहु त्यासी ।।२९।। पुढे तयासी पुसे अबला । कोण गा असे तेथे बैसला । येरू म्हणे पंथ चुकला । आलो या स्थळा म्हणूनि ।।३०।। कैसे करावे गर्तालंघन । अंधःकारी नकळे साधन । बैसलो मी हताश होऊन । बाई तू कोण सांग मज ।।३१।। येरी म्हणे मी असे गौळणी । विकुनिया दही दूध लोणी । आताचि आल्ये करविराहूनि । गेल्या मैत्रिणी अवघ्या पुढे ।।३२।। अवचित चुकुनिया वाट । मीही आल्ये असे येथ । आता तुझा धरुनि हात । घेईन त्वरित अलीकडे ।।३३।। ऐसे म्हणूनि लांबवी कर । भक्ता अलीकडे घेई सत्वर । गर्ता पाहता विस्मित येर । विस्तीर्ण फार म्हणतसे ।।३४।। कैसा हस्त पोचला दूर । कैसा वाहिला माझा भार । अबला असूनि दिधला धीर । वाटे चमत्कार बहु मज ।।३५।। विचारमग्न ऐसा भक्त । अबला तयासी न दिसे तेथ । तेव्हा वाटले गुरुचे कृत्य । पुढे पंथ क्रमी मग ।।३६।। दहा घटिका रात्र संपता । येऊनि वंदी श्रीकृष्णनाथा । स्वामी म्हणती चुकली गर्ता । आलास मागुता सुखे की ।।३७।। येरू म्हणे तैच कळले । श्रीगुरुराया तुम्हा कष्टविले । येरवी कैसी दिसती पाउले । मरण आले होते मज ।।३८।। बारा हात खळगा विस्तीर्ण । अलीकडे आणिले मज त्यावरून । खचित अबला ते नव्हे सामान्य । कळले पूर्ण तेथेचि ।।३९।। आजपासूनि तुमचे चरण । विसरेना मी एक क्षण । कळूनि आले पूर्ण महिमान । साक्षात नारायण तुम्ही की ।।४०।। ऐसा भक्त नामे कृष्णा । श्रीगुरुपदी त्याची भावना । पुढे कथा परम पावना । पठणे यातना चुकवी जे ।।४१।। आंध्रदेशीचा  कोणी द्विज । समंधे पीडिली त्याची भाज । देवदेवकादी केले प्राज्य । विफल काज झाले परी ।।४२।। कांचीस तयाने देखिले स्वप्न । वरदराज  स्वामी बोले वचन । गाणगापुरी व्याधि निरसन । होईल जाण सहजचि ।। ४३।। त्रैमूर्तीचा अवतार । वसे तेथे निरंतर । विप्रा जाई जाई सत्वर ।  बाधा दूर होईल ।।४४।। विप्रे धरुनिया विश्वास । भार्येस आणी गाणगापुरास । क्रमिले तेथे एक वर्ष । निशीदिवस सेवा करिती ।।४५।। पुन: झाले स्वप्नदर्शन । संन्यासी एक म्हणे येऊन । जावे तुवा आता येथून । करविरी पुर्ण होय इच्छा ।।४६।। ऐसे देखूनि विप्र निघाला । श्रीकृष्णगुरु समीप आला । आता तरी इच्छा सफळा । होवो दयाळा म्हणतसे ।।४७।। नमन करूनि वारंवार । आंध्र भाषेत करी स्तोत्र । म्हणे रादय्या महाराष्ट्र । शाना दूर ऊर मादी ।।४८।। श्रीरंग कंची महाराष्ट्र । तिरगी तिरगी कष्टमपार । वंटिकी बाधा अनिवार । कापाडेवार यवर । मनकू ।।४९।। पिशाच्चबाधा असह्यमैनदी । भार्या शक्तीहीनमुन्नदी । स्वामी इपूडू रक्षिचंडी । दयातो चूडंडी गुरुराया ।।५०।। कचिलो वरदराजु । चप्पिनारू पोवलसीनदी गाणगापूरु । अक्कडा कुडा मल्ली श्रीगुरु । कललो मीपेरु विदित चेसेनू ।।५१।। इटूवंटी कष्टमुलु चालु । चालु मरणं दीनिकंटे मेलु । कापाडि रक्षिंचु गुरुनाय कुलू । मापातकमुलु क्षमिंचु ।।५२।। स्तोत्र गाऊनि येणे परी । लोळे श्रीगुरुपदावरी । पुढे बहु दिन राहिला करविरी । सेवा करी स्त्रियेसह ।।५३।। आरतीचे समयी संचार । होऊनि नाचे विप्रदार । मुळीची स्त्री असूनि आंध्र । बोले महाराष्ट्र ते वेळी ।।५४।। चार मास झाले पूर्ण । पीडेसी काही नसे न्यून । नित्य वैराग्यमठी येऊन । प्रार्थी ब्राह्मण श्रीगुरुसी ।।५५।। पुढे त्यांचा भोग संपला । दया आली श्रीगुरुला । संचारता पिशाच्च पाहूनि अबला । पुसती आला कोण गा ।।५६।। पिशाच्च म्हणे मी हीन योनी । त्याज्य म्हणावा तुम्ही न म्हणूनी । पूर्व जन्मी ही विप्रकामिनी । कपट करूनि वंची मज ।।५७।। दारिद्र्यपीडित मी एक ब्राह्मण । कष्टे करी द्रव्यार्जन । दुःख भोगिती भार्यानंदन । सदा उद्विग्न तेणे मी ।।५८।। एकदा सोसूनि उष्णशीत । द्रव्य मिळविले सात शत । गृहा निघालो यावया परत । दूर बहुत स्वग्राम परी ।।५९।। मध्यान्हासी आला सविता । बुभुक्षित झालो मार्ग चालता । ग्राम एक देखिला अवचिता । आनंद चित्ता होय तेणे ।।६०।। त्या ग्रामी ही विप्रनारी । पतीसह सुखे वास्तव्य करी । मीही बुभक्षित इचे घरी । याचना करी ते दिनी ।।६१।। बाईने तदा केले मान्य । मग मी करावया गेलो स्नान । मागे माझी गठडी सोडून । चोरिले धन सर्व इणे ।।६२।। भोजन झाल्यावरी मजला । समाचार अवघा कळला । पुसता असत्य सांगे अबला । ठाव आम्हाला नाही म्हणे ।।६३।। ऐकून विषाद वाटला चित्ता । दुःख आठवे स्वगृहा येता । ऐसी भोगिता अकिंचनता । मृत्यूपंथा गेलो मग ।।६४।। घरी धनाशा  राहिली मनी । तेणे पावलो पिशाचयोनी । मरण पावली हेही भामिनी । जन्मली दुसरेनी आंध्र देशी ।।६५।। उपवर होता विवाह झाला । पुढे आली पतिसदनाला । वैरभाव म्या तै आठविला । झडपिले इला गुरुराया ।।६६।। पिशाचयोनीत झाले ज्ञान । इनेचि चोरिले माझे धन । सूड त्याचा पुरा घेईन । धरिली म्हणून श्रीगुरो ।।६७।। आता खर्चूनि सात शत धन । करील जरी ब्राह्मणभोजन । तरी पिशाचत्व सोडून । मोक्षसदन पावेन मी ।।६८।। ऐसे समंथे कथिता वृत्त । उगेचि असती श्रीगुरुनाथ । काषायवस्त्रासी देता गाठ । कासाविस होत पिशाच ते ।।६९।। म्हणे देवा अर्ध तरी । आताचि देवो विप्रनारी । सोडूनि मी जातो झडकरी । इच्छा पुरी करावी ।।७०। । पिशाचाचिया ऐकूनि बोला । दृढ केली गाठ ते वेळा । पाहता म्हणे जातो दयाळा । नलगे मला द्रव्य काही ।।७१।। सात शत रुपयासाठी । करविली मजला तुमची भेटी । इच्या उपकारा नाही मिती । लाभली मुक्ती अनायासे ।।७२।। सोडूनिया द्यावी ग्रंथी । यातना मजला फार होती । आम्रफळ द्यावे भक्षणा शेवटी । करी तृप्ती एवढी तरी ।।७३।। ऐसे समंध जव बोलला । नर एक आणी आम्रफळा । श्रीगुरू म्हणती इच्छा सफळा । करूनि अबला सोडी हे ।।७४।। कार्तिक मासी आम्रफळे । देखता पिशाच्च श्रीगुरुस बोले । भले देवा अघटित केले । तुम्ही सोडविले निजभक्ता   ।।७५।। बोलिला बोल सत्य करीन । आता होवो बंधमोचन । इतुके बोलूनि धरिले मौन । पावला पतन स्त्रीदेह ।।७६।। पुढे येऊन देहावरी । पीडेवेगळी झाली नारी । दंपती सौख्य मानूनि अंतरी । गेली सत्वरी स्वग्रामा ।।७७।। प्रातःकाळी दुजे दिनी । सहा घटका असता रजनी । सेवकजन मठी उठोनी । सारिती कोणी स्नान संध्या ।।७८।। कोणी करी संमार्जन । रंगमाळा घाली कोण । करिती श्रीगुरुचरित्र पठण । ऐसे मग्न जन असती ।।७९।। जागवूनि श्रीगुरुप्रती । यथाविधी काकडे आरती । भक्त बहुत आनंदे करिती । पुढे प्रक्षाळिती श्रीगुरुमुखा ।।८०।। पंचामृते न्हाणीले गुरुला । कोणी भक्ते नवस केला । पुढे आरंभिता तो सोहळा । घोष झाला वेदाचा ।।८१।। प्रथम स्नान उष्ण जले । पुढे पंचामृते न्हाणिले । सुवासिक तेले अंग मर्दिले । सद्‌भावे सुखविले गुरूसी ।।८२।। कोणी करिती रुद्राभिषेक । कोणी पवमानपाठक । उगेचि पाहती श्रीगुरुनायक । जाणूनि भाविक भक्तजन ।।८३।। संपूर्ण स्नान झाले या परी । पुढे सिंहासनावरी । येऊनि बैसला भक्तकैवारी । पूजा करी रामजी तदा ।।८४।। केशर कस्तुरी चंदनमिश्रित । टिळा ललाटी लावी आरक्त । शुभ्र अंगरखा टोपी हरित । घालिता अद्‌भूत रूप दिसे ।।८५।। मुक्ताहार घातले कंठी । वरी सुमनमालांची दाटी । मोगरा गुलाब चंपक शेवंती । मध्ये वैजयंती सुवास दे ।।८६।। लेहयपेयादी षड्रसान्न । तारा गुरुस करवी भोजन । त्रयोदशगुणी तांबूल चूर्ण । वदनी घालूनि  सुखवी पुढे ।।८७।। शय्यागारी श्रीगुरुमुर्ती । स्वये येऊनिया पहुडती । इकडे सेवक भोजन सारिती । गजर करिती नामाचा ।।८८।। ऐसा संपूर्ण जाहला सोहळा । लोक जाती आपुल्या स्थळा । मागील द्वारी लाड एकला । क्षाळीत बैसला पात्रे काही ।।८९।। मेघमंडळ दाटले अंबरी । मध्येचि विद्युत गर्जना करी । वृष्टी सुरू झाली यावरी । कृष्णा गृहांतरी पातला  ।।९०।। धारा किंचित ओसरल्यावरी । पुन: मागुती काम करी । इतुक्यात विद्युत पडली भूवरी । घर्षण करी पात्रासी । ।९१।। समीप बघता अग्निकल्लोळ । कृष्णास वाटे मरण केवळ । इतुक्यात गृही शिरली ज्वाळ । अनर्थ करील म्हणे येरू ।।९२।। सूर्यासारिखा तेजःपुंज । गेला जेथे श्रीगुरूराज । कृष्णा म्हणे हे काय आज । केवढे मज संकट ।।९३।। तटस्थ जाहला ऐसा चित्ती । इतुक्यात वीज दिसे पुढती । बाहेर निघूनि शीघ्र गती । करीत मोठी गर्जना ।।९४।। निघूनि गेली उर्ध्वपंथे । लाडासि तदा सुख वाटे । आज वाचविले श्रीगुरुनाथे । सांगे सर्वां ते वृत्त मग ।।९५।। गगनातूनि स्वये भास्कर । आला वाटे येथवर । पाहूनि आमुचा श्रीगुरुवर । गेला सत्वर मागुता ।।९६।। घडोघडी चरित्र एकैक । पाहता चकित होती लोक । श्रीकृष्ण आमुचा त्रैलोक्यनायक । बोलती सेवक या रीती । ।९७।। अधिकाधिक होय विश्वास । श्रीगुरुपदाचा अखंड ध्यास । सेवा करिता निशी दिवस । भक्तजनास नाठवे ।।९८।। पुढील अध्यायी वडणग्यासी । जातील श्रीगुरू अविनाशी । पूजूनिया पार्वतीसी । नैवेद्य तिसी अर्पितील ।।९९।। इति श्रीकृष्णलीलामृत । कर्ता करविता भद्रगिरिनाथ । पठण करोत भाविक भक्त । अष्टादशोध्याय गोड हा ।। १००।। श्रीकृष्णार्पणमस्तु ।।
अध्याय १८ वा समाप्त 
।।ॐ।।