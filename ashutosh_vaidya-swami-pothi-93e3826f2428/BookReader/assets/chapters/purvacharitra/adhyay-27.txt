।।ॐ।।
अध्याय २७ वा 
श्रीगणेशाय नमः । श्रीगुरुराया निर्विकारा । कृष्णसरस्वती यतीश्वरा । ज्ञानमार्तंडा करुणाकरा । वदवी दातारा कथा पुढे ।।१।। राशिवडेकर बाळकृष्ण । देहावसानी करी स्मरण । तो तुज आवडे जिवाहून । ना ना म्हणून पाचारिसी ।।२।। अंतःकाळी झाली वासना । काही सेवावे तुझ्या चरणा । म्हणूनि करविसी देहधारणा । कथा पावना वदवी ती ।।३।। अष्टमाध्यायी कथिले चरित्र । मरण पावला राशिवडेकर । तयाची भगिनी अहोरात्र । राहिली स्थिर गुरुपदी ।।४।। होता तियेस गर्भधारण । स्वप्नी सांगती श्रीगुरुकृष्ण । उदरी तुझा मृत बंधु पावन । आला जाण मागुती ।।५।। आमुची सेवा आवडे तया । पुन: धरिली मानव काया । जन्मता येऊ भेटावया । नको विसरू या वचनासी ।।६।। आमुची पादुका असती गृही । पूजा त्यांची करीत जाई । तेणे पुत्र दीर्घायु होई । मानी हदयी निश्चित हे ।।७।। श्रोती होऊनि सावधचित्त । ऐकावे किंचित मागील वृत्त । पूर्वी असता बाळकृष्ण भक्त । पादुका करवीत गुरुच्या ।।८।। कृष्णा लाड मुरगुडकर । दळवी तैसाची राशिवडेकर । गुरुस विनविती वारंवार । षोडशोपचार अर्पू तुज ।।९।। स्वामी म्हणती करवूनि पादुका । यथेष्ट पुजावे सोडूनि शंका । पंचामृतस्नान रुद्राभिषेका । प्रीती पावे का दत्ता जे ।।१०।। ऐशी आज्ञा वंदूनि शिरी । पाषाणपादुका केल्या झडकरी । त्याची पूजा नित्य घरी । बाळकृष्ण करी सद्‌भावे ।।११।। कधी कधी श्रीगुरुराय । पादुकावरी ठेवूनि पाय । म्हणती करा जी वांच्छा होय । तेणे अपाय नासेल ।। १२।। पादुका या असती जेथ । आमुचा वास तेथे नित्य । भाक दिधली तुम्हा सत्य । संशय येथ न धरावा ।।१३।। यापरी गुरु पादुका देती । बाळकृष्ण नित्य करी आरती । परी तो मृत्यु पावता पुढती । लाडाप्रती लाभती त्या ।।१४।। विप्र एक नामे व्यास । जाणून श्रीगुरुचा दास । लाड देई पुढे त्यास । स्वामी आज्ञे करूनि ।।१५।। व्यासप्रमुख सेवकजन । निजबोधमठिका करिती निर्माण । तेथे झाले पादुकास्थापन । अद्यापि दर्शन होय लोका ।।१६।। असो परी हे पुढील कथा । अनुसंधान आणावे चित्ता । भगिनीगर्भा आला मागुता । इच्छा उरता बाळकृष्ण ।।१७।। डोहाळे गुरुदर्शनाचे चित्ती । नव मास पूर्णं होता पुढती । अनायासे झाली प्रसूती । आनंद मानिती मातापिता ।।१८।। श्रीगुरू त्यांच्या जाऊनि गृहा । म्हणती माझा नाच की हा । आम्हासाठी आला पाहा । धरिली स्पृहा दृढ येणे ।।१९।। दुसरा बाजार नाही मोठा । यावरी सरला नफा तोटा । सहज संपले येणे पोटा । पोचला वैकुंठा अनायासे ।।२०।। ऐसे वदून ते बालक । स्वकरे उचलिती श्रीगुरुनायक । म्हणती आणा उष्णोदक । स्नान सम्यक घालणे यासी ।।२१।। याच्या अंगा लावू तेल । स्नान घालूनि निजवू मूल । निद्रा यास आता येईल । सांडा गलबला सर्वही ।।२२।। श्रीगुरू यापरी बोल बोलती । सवेचि सर्व स्वये करिती । पाळणा घालूनि हालविती । गाणे गाती निजछंदे ।।२३।। संकल्पाची होता जागृती । यावे लागले जन्महाटी । परी कामक्रोधांची हातवटी । कृष्णभेटी सवेचि चुके ।।२४।। सरली इंद्रियांची खटपट । चित्त कल्पनातरंगरहित । ओसरेल दुजा हाट । नीज रे स्वस्थ ना आता ।।२५।। शान्तिक्षमादि दासी तुजला । रक्षणा आम्ही देऊ बाळा । नीज नीज बा वेल्हाळा । वेळो वेळा म्हणती गुरु ।।२६।। अहंकार येईल बागुल । परी तयाचे न चले बळ । वासनेसी सुटेल चळ । काढील पळ कृष्णास बघता ।।२७।। कृष्णे दाविता सूक्ष्म मार्ग । स्वाधीन होय अलक्षदुर्ग । फिका वाटेल की अपवर्ग । तेथे स्वर्ग कोण गणी ।।२८।। वारंवार घेऊनि चुंबन । म्हणती मूल हे गुणनिधान । फिरावयासी संगे घेऊन । जाती श्रीकृष्ण सर्वदा ।।३०।। नेणो उदेले काय सुकृत । कैसे  मूल हे पुण्यवंत । न विसंबती जया श्रीगुरुनाथ । कैसा तो भक्तशिरोमणी ।।३१।। नित्य नवी टोपी अंगरखा । श्रीगुरू लेवविती तया बाळका । नावडे मना वैराग्यमठिका । बोलती एका नासवे सदा ।।३२।। सायंकाळी जाता मठी । उदयीक लवकर येऊ म्हणती । बाळा तोवरी मातृसंगती । येथेचि वसती करी सुखे ।।३३।। इकडे चुकता आरतीसमय । तारा म्हणे करावे काय । गृही न ठरती गुरुचे पाय । होता अरूणोदय बाहेर जाती ।।३४।। शुक्रवारात एके सदनी । बैसती नित्य ना ना म्हणूनि । स्थैर्य कदा न भोजनपानी । न कळे मनी काय यांच्या ।।३५।। आज गृहीच राहावे स्थीर । सोडीना मी कदा बाहेर । दर्शना येती येथ अपार । विरस अंतर होय त्यांचे ।।३६।। झाले आज दिवस वीस । पळभरी येथे नाही वास । बहिर्गमन रुचे गुरुस । उपाय यास काय करू ।।३७।। सर्व भक्तास तारा म्हणे । आज तुम्ही येथेचि राहणे । सांभाळावे गुरुकारणे । कार्य हे करणे मजसाठी ।।३८।। सेवकवर्गी करूनि मान्य । गृहीच राहिले अवघेजण । पुढे कोणी नर येऊन । घेई दर्शन गुरुचे ।।३९।। होती तयास शिरोव्यथा न सुचे काही करिता । नवस बोलिला श्रीगुरुनाथा । वैराग्यमठा येऊनि ।।४०।। झालिया व्यथा निवारण । लेववीन तुम्हा शिरस्त्राण । न सोसवे मज दुःख दारूण । होती प्राण कासावीस ।।४१।। काही काळ जाता यास । व्यथा निःशेष पावली नाश । पुढे पूर्ण करावया नवस । आला मठास मानव तो ।।४२।। परी जाहली नाही भेट । क्रम हा चालला नित्य नित्य । शेवटी तारा म्हणे का व्यर्थ । करिता कष्ट प्रति दिनी ।।४३।। उदयीक तुम्ही येता येथ । निश्चये पाहाल श्रीगुरुनाथ । कष्ट भोगिले आजपर्यंत । सार्थक सत्य होय त्यांचे ।।४४।। तेचि वचन कराया पूर्ण । येरीने राहविले गुरूकृष्ण । मानव तोचि नमी येऊन । ऐकावे कथन यावरी ।।४५।। उत्तम पगडी आणूनि एक । श्रीगुरुमस्तकी घाली सेवक । म्हणे देवा तू नाशिले दुःख । होय जे अधिक मरणाहुनी ।।४६।। देवा अतर्क्य तुझी शक्ती । सर्वही करणे तुझ्या हाती । केली मजवरी कृपादृष्टी । नातरी गती नव्हती बरी ।।४७।। कायावाचामने रत । हृत्पुटी तव पद स्थापीत । ऐशा भाविका प्राप्ती न दुर्घट । देशी भेट सर्वदा ।।४८।। निमित्ते धरिले मानवरूप । परी तू केवळ ज्ञानदीप । आम्ही नेणो तव प्रताप । मायबाप गुरुराया ।।४९।। बारा वर्षे  मस्तकशूल । प्राण माझा करी व्याकुळ । परी गेला आज समूळ । तू भक्तपाळ भेटता ।।५०।। येथेचि असता तू गुरुराव । आजवरी न घेतली धाव । भोगणे होते जोवरी दैव । तोवरी सर्व सोशिले मी ।।५१।। आता चरणी ठेवी दास । निशिदिनी लागो तुझा ध्यास । प्रपंच करिता भोगिले क्लेश । नाही सुखलेश गुरुराया ।।५२।। नरदेहाऐसी संधी । न मिळे पुन: गेली घडी । संपली नाही आयुरवधी । ठाव निजपदी देई तव ।।५३।। येणे परी करूनि स्तुती । जाई आता स्वामी म्हणती । तारा आज्ञापी सेवकाप्रति । ठेवा पगडी ती काढूनि ।।५४।। भक्त विनविती जोडूनि कर । पगडी शोभे ती मस्तकावर । श्रीगुरुध्यान दिसे सुंदर । राहो क्षणभर ऐसीच ।।५५।। सांगती सर्व भक्त मिळून । ताराबाई ते करी मान्य । राहिले तैसेचि शिरस्त्राण । जाणे कोण गुरूवांछा ।।५६।। स्वकार्यमग्न होता भक्त । श्रीगुरू एकले सिंहासनस्थ । इतुक्यात एक दुजा गृहस्थ । येऊनि करीत वंदन ।।५७।। त्याचे शिरी पाहूनि पागोटे । श्रीगुरुंनी काढिले ते । आपुली पगडी देऊनि त्याते । म्हणती गृहाते जा आता ।।५८।। यावरी करूनिया त्वरा । जाई जाई बा माघारा । पाहील जरी तुजला तारा । संकल्प अपुरा राहील ।।५९।। ऐसे वचन ऐकता सत्वर । द्विज गेला द्वाराबाहेर । इकडे पागोटे स्वमस्तकावर । घाली गुरुवर श्रीकृष्ण ।।६०।। येऊनि तेथे ताराबाई । पाहिला गुरु लीलाविग्रही । म्हणे हे काय नवल बाई । पगडी नाही डोईवरी  ।।६१।। पागोटे हे शिरावर । दिसे जैसे कुल्लाळचक्र । पगडीहूनि बहु सुंदर । म्हणून गुरुवर स्वीकारी ।।६२।। पगडी कोणा दिधली नकळे । पागोटे कैसे संपादिले । विदित आधीच मजला सगळे । अवघ्यांनी केले अहित हे ।।६३।। पहिलेचि ठेविते मी काढूनि । तरी का होती ऐसी हानी । ठाऊक मज गुरुची करणी । परी सेवकजनी फसविले ।।६४।। श्रीगुरु ऐकुनि करिती हास्य । म्हणती असता स्वकर्मवश । अज्ञानी इतरा ठेविती दोष । नरकी वास होय जेणे ।।६५।। आशापाशी गुंतले मन । मूढपणे केले बंधन । दुर्मिळ ते नच देईल कृष्ण । व्यर्थ का खिन्न व्हावे मग ।।६६।। तारा म्हणे श्रीगुरुराया । अबला मी नेणे अनंत माया । व्यत्यय आणिला तुमच्या कार्या । विसरूनिया जावे परी ।।६७।। पश्चातापे दुःखी तारा । स्मरला पूर्व वृतांत सारा । विरूद्ध होता श्रीगुरुविचारा । हातिचा हिरा जाईल म्हणे ।।६८।। असो यावरी दुजे दिनी । श्रीगुरु जाती नाचे भुवनी । प्रेमे मूल जवळी घेऊनी । वदन वदनी घालिती ।।६९।। वीस दिवसाचे अल्प वय । परी बाळका नावडे माय । उचलूनि घेता श्रीगुरुराय । तिलहीप्रायही रुदन न करी ।।७०।। फिरावया नेती दूर । बोलती त्यासवे वारंवार । पाहून म्हणती अवघे किंकर । भुलले गुरुवर पाहा कैसे ।।७१।। लोटता दिनामागे दिन । त्यास संपली वर्षे तीन । पुढे सरता आयुष्यमान । आले मरण तयासी ।।७२।। अंतःकाळी श्रीगुरू तारक । मांडीवरी घेती बाळक । मुखामध्ये घालूनि मुख । दिधले आत्मसुख अक्षय्य ।।७३।। निजरूपी मेळविता भक्त । दुःखे रुदन करिती समस्त । स्वप्नी मातेस सद्‌गुरुनाथ । म्हणती किमर्थ शोक हा ।।७४।। मागे गेले पुढे जाणार । दृश्य ते काही नव्हे स्थिर । मुक्त झाला तुझा पुत्र । शोके अंतर जाळू नको ।।७५।। गेले पिता बंधु चुलता । सांग कोठे भगिनी भ्राता । यावरी साधी आपुल्या स्वार्था । नये मागुता पुत्र तुझा ।।७६।। ऐसे तिने पाहाता स्वप्न । किंचित होय समाधान । श्रीगुरुपदी अंतःकरण । दृढ ठेवून राहिली पुढे ।।७७।। इकडे श्रीगुरू सायंकाळी । ऐका म्हणती शिष्यमंडळी । जाऊ आम्ही पोराजवळी । बैसला ते स्थळी एकला ।।७८।। कोणा म्हणती घृतदीप आणा । अंधारी बैसला आमुचा ना । ऐसा संपला एक महिना । छंद सुटेना परी तो ।।७९।। वेडा होय भावे भजता । घाव घालूनी वारी संकटा । श्रवण करिता त्याची कथा । तद्रूपता सहज मिळे ।।८०।। नामरूपधारी बाळकृष्णा । उद्धारून गेला मोक्षभवना । संत सज्जना ही प्रार्थना । पठणा आळस ना करा येथ ।।८१।। इति श्रीकृष्णलीलामृत । कर्ता करविता भद्रगिरिनाथ । पठण करोत भाविक भक्त । सत्ताविसावा अध्याय गोड हा ।।८२।। 
श्रीकृष्णार्पणमस्तु । 
अध्याय २७ वा समाप्त 
।।ॐ।।