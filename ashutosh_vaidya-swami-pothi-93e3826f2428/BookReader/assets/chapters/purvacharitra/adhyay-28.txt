।।ॐ।।
अध्याय २८ वा 
श्रीगणेशाय नम: । श्रीगुरुभ्यो नम: । जय श्रीगुरो मंगलगिरीशा । कृष्णसरस्वते भासुर हासा । सुगुणा करा रक्षितदासा । परमहंसा गुरुराया ।।१।। प्रणतार्तिहारी प्रणतवत्सला । नाशितभवप्रणाहमृला । वदवी पुढे कथा विमला । त्राता मला न तुजविना ।।२।। शाळेतील विद्यार्थी । सर्वथैव तुज वेडा भाविती । त्यातील काही मिळूनि प्रचीती । पाहू येती एकदा ।।३।। सवे घेऊनी सेवकमेळा । जाता तुम्ही फिरावयाला । मार्गी प्रश्न करिती दयाळा । आंग्लभाषा बोलती ते ।।४।। त्वाही बोलूनि दाविले होण । उणे ते करा अधिक चिन्ह । ऐसे ऐकता पटली खूण । पाहती वदन एक एकाचे ।।५।। त्यातील एक म्हणे ऐका । मित्रहो अंध होऊ नका । निंदिला आम्ही सत्पुरुष फुका । आता मस्तका ठेवा पदी ।।६।। वेडा नव्हे दत्त प्रत्यक्ष । आंग्ल बोलिला तुम्हा समक्ष । प्रसन्न होता देणार मोक्ष । कल्पवृक्ष हा श्रीगुरु ।।७।। विद्यार्थ्यांचे नास्तीकपण । दवडिले त्वा न लागता क्षण । किती वर्णावे ऐसे गुण । लागे अंत न शेषासी ।।८।। वैराग्यमठी कोणी ब्राह्मण । एकदा वाची रामायण । जमून बहुत श्रोतृजन । करिती श्रवण सद्‍भावे ।।९।। रामभाऊ मुरगुडकर । श्रवणा नित्य होई सादर । एके दिनी अंजनीकुमर । पुराणिका समोर देखे तो ।।१०।। देखता वानर भयंकर । झाला भयभीत मुरगुडकर । गुरुस सांगू समाचार । गेला समोर म्हणून ।।११।। सेवका सर्वा वैराग्यमठी । विदित पूर्ण श्रीगुरु कृती । काही विचार येता चित्ती । कदा न दाविती बोलूनि ।।१२। । जाऊनि सन्निध नमिता पद । प्रश्नोत्तर गुरु बोली । ज्याचे त्यास मात्र विशद । इतरा शब्द न कळती ते ।।१३।। ऐशा रीती भक्त फारीख । उभा असता उगाचि संमुख । श्रीगुरु म्हणती अंजनी बालक । रामकथानक ऐके तो ।।१४।। वाचिती जेथ श्रीरामचरित । तेथे येतो श्रीहनुमंत । पूर्व पुण्य तुझे बळकट । दर्शन होत म्हणूनि ।।१५।। झालास का भयग्रस्त । सामान्य नव्हे तो मर्कट । वायुनंदन श्रीरामभक्त । दिसला तेथ तुजला की ।।१६।। रामजी म्हणे दैव ओखटे । नाही नमिले म्या तत्पदाते । कृपा करिता सद्‌गुरुनाथे । दर्शन माते होय ते ।।१७।। असो यावरी रामा मांग । गुरुपदी चित्त ठेवी अभंग । श्रवण करणे तो कथाभाग । दुःखभोग चुके जेणे ।।१८।। जन्म घेतला नीच याती । आवडे परी श्रीगुरुभक्ती तया घेऊनिया संगती । स्वामी जाती फिरावया ।।१९।। कोणी भक्त श्री गुरुप्रती । उचलूनिया स्कंदी घेती । पाहता रामास वाटे खंती । अधम याती माझी म्हणे ।।२०।। स्पर्श होता धरिती विटाळ । ऐसे माझे नीच कुळ । स्कंदी कैसा गुरु दयाळ । बैसवूनि पुरवील वासना ।।२१।। श्रीगुरू म्हणती ऐक ऐक गा । भरूनि चालली पाहा गंगा । स्पर्शे शुद्ध करी अंगा । पाववी भंगा याती कुळ ।।२२।। अश्व आम्हा आणूनि देई । मनोरथ पूर्ण तेणे होई । पाहाया जाऊ कृष्णाबाई । पुढील सर्वही तदा घडे ।।२३।। द्रव्य खर्चूनि रामा मांग । दुसरे दिनी आणी तुरग । जाणूनि भक्ताचे अंतरंग । मनोरथ सांग पुरवी गुरु ।।२४।। नित्य करुन अश्वारोहण । बाहेर जाती दयाघन । एकदा मिळवुनी भक्तजन । म्हणती गमन दूर आजी ।।२५।। निघाले दळवी धारवाडकर । कृष्णा लाड परांडेकर । व्यास म्हादबा रामा किंकर । मुरगुडकर चाले पुढे ।।२६।। भोवते सर्व सेवकजन । मध्ये शोभती श्रीगुरु कृष्ण । उडुगणामाजी रोहिणीरमण । सौंदर्य पूर्ण तैसे दिसे ।।२७।। सायंकाळी सोडिली पुरी । पूर्व दिशेस जाती झडकरी । मार्गी क्रमून अवघी रात्री । वाडी क्षेत्री पातले ।।२८।। रामा मांगास बोलती स्वामी । बैसू तुझ्या स्कंदी आम्ही । येरू ऐकता पाय नमी । हेचि इच्छा मी केली म्हणे ।।२९।। भजन करिती भक्त सर्व । श्रीराम कृष्ण गोविंद माधव । पुढे देखता वाडी गाव । उतरे गुरुराव खालता ।।३०।। संगमी स्नान दत्तदर्शन । सारूनि पुढे करिती गमन । शिरोळ ग्रामासमीप येऊन । म्हणती श्रीकृष्ण बसा येथे ।।३१।। येईल आता घेऊन नीर । आधी तिजला देणे पुत्र । पुढे करणे रोगपरिहार । बोलती गुरूवर वच ऐसे ।।३२।। इतुक्यात कोणी विप्रनारी । कुंभ घेऊनिया शिरी । परतूनि जाता गृहा सत्वरी । श्रीगुरू पाचारी तियेसी ।।३३।। इकडे येऊन यमाताई । देणे आधी पाहून घेई । तुझ्यासाठी करूनि घाई । आलो लवलाही ये ठाया ।।३४।। वाट पाहे मल्लंभट । आम्हा त्याची घेणे गाठ । ऐसे वदूनि श्रीगुरुनाथ । श्रीफळ ओटीत घालती ।।३५।। पुढे मिरजग्रामाचा पंथ । लक्षूनि जाती अवघ्यासहीत । कृष्णाबाईचा पाहुनि घाट । म्हणती येथे भोजन करू ।।३६।। निघाले करविरापासूनि । निद्रा आहार नाही तैहुनि । सायंकाळी दुजे दिनी । पोचले येऊनि घाटासी ।।३७।। तये स्थानी गुरुचा बांधव । मल्लंभट जोशी नाव । अनुज तयाचा वासुदेव । दोघे सदैव राहती सुखे ।।३८।। सुगुणी कांता मल्लंभटाची कांता । पतिशासनानुसार वर्तता । झाली तियेस जलोदर व्यथा । उपाय वृथा गेले सर्व ।।३९।। चिंतामणी नामे नर । विख्यात होता भिषग्वर । मिरजेस अवतरला अश्विनीकुमर । बोलती समग्र पुरवासी ।।४०।। दूर देशीचे लोक येती । चिंतामणीची ऐकूनि कीर्ती । निरोगी झाले ऐसे किती । नसे गणती तयाची ।।४१।। मल्लंभटजीचे कांतेस भेषज । देत असता तो वैद्यराज । वाढे बहुत रोग देहज । येरी म्हणे मज आले मरण ।।४२।। मनुष्य यत्‍न न चले येथ । तारील मजला जरी दत्त । भोग होईल तरीच नष्ट । औषधे समस्त गेली वाया ।।४३।। ऐसी नारी शोकमग्न । बोलवेना दुःख दारूण । तोचि गृही श्रीगुरुकृष्ण । भेटले येऊन भटजीसी ।।४४।। भटजीने पाहता श्रीगुरुसी । म्हणे बंधो संकटी आलासी । पाहा कांतेची व्याधी कैसी । दुःख देहासी असह्य ।।४५।। म्हणती दत्त तुज करुणासिंधु । आमुचा तरी तू होसी बंधू । बरवी करी हे माझी वधू । संसार वेधू सोडवी ।।४६।। ऐकुनि भटजीची प्रार्थना । मागील द्वारी श्रीगुरुराणा । जाऊनि सिताफळ वृक्षपर्णा । तोडूनि ब्राह्मणा सांगती ।।४७।। काढूनि देई याचा रस । पाहा पाहा हे केवळ पीयूष । जलोदर होईल निस्तोष । गुणविशेष असे याचा ।।४८।। निःशंक होऊनि मल्लंभट । भार्येसी रसपान करवित । निचरूनि रोग बाहेर येत । वेदना समस्त गेली तदा । ।४९।। श्रीगुरु म्हणती भूक लागली । कृष्णास आधी भोजन घाली । पाहा पाहा सर्व मंडळी । घरी आली आज तुझ्या ।।५०।। पाकसिद्धी करवूनि तदा । मल्लंभट म्हणे आनंदकंदा । जेवविले आधी भक्तवृन्दा । केले न सुखदा भोजन त्वा ।।५१।। भक्षिला नाही ग्रास एक । आधी म्हणसी लागली भूक । करविला इतुका स्वयंपाक । निमित्त सेवक यास तुझे ।।५२।। भटजीसवे न काही बोलता । । चला चला म्हणती भक्ता । अण्णा येथ आमुचा भ्राता । निरोप आता घेऊ त्यांचा ।।५३।। मिरजग्रामी दत्तावतार । अण्णामहाराज दिगंबर । कृष्णातीरी समाधी सुंदर । घेऊनि निरंतर वास करी ।।५४।। तेथे जाता श्रीगुरु तारक । मार्गी दर्शना येती लोक । प्रार्थी तदा अबला एक । द्यावे बालक ममोदरी ।।५५।। स्वामी म्हणती दुसऱ्याचा दिवा । आपुल्या गृही आणूनि लावा । दोष देऊ नका देवा । प्राप्त ठेवा न हा तुम्हा ।।५६।। ऐसे सांगूनि कृपामूर्ती । समाधीपासी सत्वर येती । गाभाऱ्यातूनि निघता स्पष्टोक्ती । सेवक ऐकती आश्चर्ये ।।५७।। संपले की येथील कार्य । कृष्णा परतूनि जाशी काय । अक्कलकोटीचे स्मरण होय । पाहता चिन्मय रूप तुझे ।।५८।। स्वामी वंदन करूनि म्हणती । व्यर्थ का अण्णा करिशी स्तुती । आम्ही तुम्ही एकचि जगती । चिन्मय मूर्ती तूही भला ।।५९।। येतो आता निरोप देई । परतुनि जाऊ आपुले ठायी । इतुके बोलूनिया ते समयी । करिती घाई सर्वासी ।।६०।। समाधीतूनि अण्णाबावा । बोलिले पाहून श्रीगुरुदेवा । होता विदित लोका सर्वा । दर्शना तेव्हा येती बहु ।।६१।। कोणी म्हणती भविष्य सांगा । कोणी म्हणती द्रव्य देगा । व्याधी जडली आमुच्या अंगा । पावेल भंगा ते कधी ।।६२।। ऐसे नानापरीचे जन । श्रीगुरुरायास करिती प्रश्न । विसावा न मिळे एक क्षण । तेव्हा श्रीकृष्ण विचार करिती ।।६३।। अनुष्ठान करितो भास्कर । तेथे नित्य जेविती विप्र । सांगूनि त्यासी शब्द चार । जावे करविरपुरासी ।।६४।। कल्पने सवेचि झाले गुप्त । इकडे तिकडे पाहती भक्त । म्हणती आमुचा सद्‌गुरुनाथ । होता इतुक्यात ते स्थळी ।।६५।। आता कैसे जावे परतून । ऐकता तारा देईल प्राण । का कोपला तो दयाघन । गेला सोडून आम्हासी ।।६६।। निश्चय करिती सर्व मिळून । श्रीगुरुराये पुनर्दर्शन । देई तोवरी करू भजन । न सोडू स्थान हे कदा ।।६७।। गुप्त का झाले श्रीगुरुवर । ऐका ती कथा सविस्तर । भास्कर नावे कोणी नर । तेथे सादर अनुष्ठानी ।।६८।। घाटावरी समाराधना । कोणी जेवविती अनेक ब्राह्मणा । तेथेचि पाहूनि सुस्थाना । स्वकारणा साधी द्विज ।।६९।। करविराहूनि श्रीगुरुकृष्ण । आले तोचि होता दिन । स्वप्नी संन्यासी एक तरुण । देखे ब्राह्मण भास्कर ।।७०।। आलो करविरक्षेत्राहूनि । भेट देऊ उद्या येऊनि । अदृश्य झाला ऐसे कथूनि । पुढे रजनी संपली ।।७१।। नित्यकर्मी मग्न भास्कर । माध्यान्हासी आला दिनकर । भोजन करीत असता विप्र । आला यतिवर ते ठायी ।।७२ ।। म्हणे नारायण नारायण । षोडश वर्षे दिसे वयमान । दंडकमंडलू काषाय वसन । शोभे ध्यान यतीचे ।।७३।। हरिमायेची विचित्र कळा । विप्र म्हणती हा कोण आला । धरूनि हस्त बाहेर घाला । भोजन याला न देऊ कदा ।।७४।। देखूनिया विप्र मदांध । साधू साधु म्हणे तो सिद्ध । कासया करणे इतुका क्रोध । घेणे दाद आमुची ।।७५।। अनुष्ठानी बैसला भास्कर । तेणे पाहिला सर्व प्रकार । विमुख जाता यतीश्वर । खुणावी कर उभवूनि ।।७६।। सवेचि करूनि सर्व पूर्ण । भास्कर नमी यतीचे चरण । म्हणे स्थिर व्हावे क्षण । घालीन भोजन तुम्हासी ।।७७।। समाराधना कर्ता यजमान । भास्कर त्यासी बोले वचन । यतीस द्यावे तुम्ही भोजन । देईन धन त्याचे मी ।।७८।। येरू ऐकूनि लज्जित झाला । म्हणे यतीवरा अन्याय घडला । दत्त प्रसाद घेणे दयाळा । रोष सोडिला पाहिजे ।।७९।। यतीश्वर करी हास्य । म्हणे आम्हा कासया रोष । आधीच जाहला सर्व न्यास । घेतला वेष हा पुढे ।।८०।। यथेष्ट झालिया भोजन । एकांती बसती दोघेजण । भास्कर म्हणे असता तारुण्य । संन्यासग्रहण का केले ।।८१।। यती म्हणे हे काय पुससी । उशीर करणे सत्कार्यासी । दुजी नाही हानी ऐसी । भविष्य जाणसी काय तू ।।८२।। केव्हा काळ घालील घाला । याचा काय भरवसा तुजला । वृद्धपणा येईल देहाला । वृत्तांत जाणिला कैसा हा ।।८३।। मोक्षसाधनी दीर्घ विचार । करीत बैसे तो मूढ नर । न कळे पुढील क्षणी होणार । क्षणभंगुर काया ही ।।८४।। देह जैसा जळी बुदबुद । म्हणूनि विचार करणे दृढ । आधी मनाची मोडूनि खोड । संन्यास गोड घ्यावा पुढे ।।८५।। आशा मगरी घाली मिठी । चिंता तेणे उपजे पोटी । आयुष्य गेले लवपळघटी । संन्यास पुढती घडे कैसा ।।८६।। इंद्रिये असती जोवरी सबळ । तवचि घडे इच्छित सकळ । एकदा झालिया जन्म विफल । संन्यास घडेल कई पुढे ।।८७।। जावे लागेल मृत्यूपंथा । तेव्हा कैची मातापिता ।  रडतील तूझी भगिनी भ्राता । द्रव्य सर्वथा कामा नये ।।८८।। जन्मकाळी भोगणे दुःख । जरा नाशी सर्व विवेक । जाया नव्हे सौख्यकारक । मानणे हरिख मूढपणे ।।८९।। अनुभवसिद्ध ही घेऊनि शिक्षा । मग स्वीकारिली संन्यास दीक्षा । अनन्यभावे पुंडरीकाक्षा । भजता अपेक्षा न उरे दुजी ।।९०।। भास्कर म्हणे कथिले देवा । परि हे अशक्य आम्हा जीवा । तुजसारिखा संगती असावा । घडेल तेव्हा किंचित ।।९१।। यतिवर पुन: सांगे त्यासी । यावे तुवा करविरासी । इच्छिले वैराग्यमठी पावसी । परी न देखसी हे रूप ।।९२।। ऐसा करूनिया उपदेश । सवेचि यति होय अदृश्य । इकडे भजन करिती शिष्य । भेटले त्यास कृष्णरुपे ।।९३।। आलो सांगूनि भास्करासी । त्रास देतील की पुरवासी । चलावे आताची करविरासी । आई उपवासी वाट पाहे ।।९४।। शिष्यासवे बोलूनि यापरी । श्रीगुरु मार्गक्रमण करी । पूर्ववत बैसूनि स्कंदावरी । आले करविरी अरुणोदयी ।९५।। श्रीफळ दिधले तियेस नंदन । झाला नव मास भरता पूर्ण । द्विजपत्‍नीचा रोग दारूण । देऊनि दर्शन नाशिला ।।९६।। लावा दुसऱ्याचा दीप आणून । ऐसे जियेस कथिले वचन । भर्ता तिचा स्वीकृत नंदन । कालेकरून घेता होय ।।९७।। भास्कर आला वैराग्यमठी । ज्ञान तयासी झाले पुढती । यतिरूपधारी कृष्णसरस्वती । उपदेश करिती कळले हे ।।९८।। असो ऐसे चमत्कार । दाऊन भक्तीस लावी अपार । बहुता झाले साक्षात्कार । त्रैमूर्त्यवतार गुरु हा ।।९९।। पुढे पाटील खुटवाडकर । संकटी पडता प्रार्थील गुरुवर । श्रवण करावी कथा सुंदर । भाविक चतुर सज्जन हो ।।१००।। इति श्रीकृष्णलीलामृत । कर्ता करविता भद्रगिरिनाथ । पठण करोत भाविक भक्त । अठ्‌ठाविसावा अध्याय गोड हा ।। १०१।। श्रीकृष्णार्पणमस्तु ।।
अध्याय २८ वा समाप्त
।।ॐ।।