।।ॐ।।
अध्याय १४ वा 
श्रीगणेशाय नम: । श्रीगुरुभ्यो नमः । नमो श्रीकृष्णा दयासागरा । नमो सहयाद्रिवनविहारा । नमो सज्जनानंदकरा । जगदुद्धारा गुरुराया ।।१।। कृष्णा स्वार मीपणे भुलला । नाहक तो तुज नाही आवडला । अहंकाराचा पडता घाला । होसी दयाळा रक्षक तू ।।२।। ताराबाई अभिमानग्रस्त । पाहूनि गमन करिसी वनात । वियोगेचि केले तिजला विदित । अनीतिपथ त्याज्य ऐसे ।।३।। देवा तूचि चरित्र कथिसी । पाडू नको अभिमानपाशी । भय वाटे बहुत मानसी । रक्षी रक्षी मज आता ।।४।। मित्र अथवा असो वैरी । दुर्वासना त्याची हरी । हेचि मागणे तुज नरहरी । यति रुपधारी श्रीकृष्णा ।।५।। मागील अध्यायाचे अंती । भक्तमंडळी सदना येती । इकडे श्रीकृष्णसरस्वती । चालिले पुढती वनात ।।६।। अस्तास गेला चंडकिरण । परी थांबले नाही गमन । तमे भरले अवघे गगन । मार्ग दिसे न चालावया ।।७।। दरी खोरी वनोपवन । पळता भागले सेवकजन । खडे लागूनि दुखती चरण । विश्रांति क्षण नाही परी ।।८।। बाभूळ कारवी कंटकलता । लागता चरणा उपजे व्यथा । दळवी म्हणे श्रीगुरुनाथा । बैसा आता क्षणभरी ।।९।। चर्मपादुका तुमच्या चरणी । आम्हा चालणे पडे अनवाणी । खडे काटे आंथरले धरणी । कृपा करूनि थांबावे । ।१०।। कठीण दिसता पुढे मार्ग । वराहव्याघ्रादी फिरती मृग । दंश करील जरी उरग । पावेल भंग जीविताशा ।।११।। श्रीगुरू म्हणती भ्याला वासू । वाटे तयास होऊ गतासु । आम्ही जरी जवळी असू । निमिषार्धे नासू काळासही ।।१२।। नासला अवघा अंधःकार । पाहा कैसा प्रकाश सुंदर । कृष्णा तू तरी चाल सत्वर । शोधू कुमर ना येथे ।।१३।। मार्ग काढीत जाय कृष्णा । मागे चाले श्रीगुरुराणा । दळवी म्हणे नारायणा । नये करुणा का तुज ।।१४।। एकामागे एक धावती । कैसे सुख कैसी विश्रांती । ना आमुचा पंथ चुकला म्हणती । श्रीगुरुमूर्ती पुन: पुन: ।। १५।। किंचित दिसता पायवाट । श्रीगुरू म्हणती चुकला पंथ । ऐसेचि अरुणोदयापर्यंत । सह्याद्री पर्वत पाहती अवघा ।।१६।। उदय पावला सहस्त्ररश्मि । परी तैसेचि चालले स्वामी । दळवी श्रीगुरुचरण नमी । म्हणे देवा मी बुभुक्षित ।।१७।। कृष्णा म्हणे वासुदेवा । करुणा आली श्रीगुरुदेवा । मागे टाकुनिया सर्वा । आमुची सेवा घेती की ।।१८।। त्रिलोकी कठीण सेवाधर्म । त्याचे आम्हास दाविती वर्म । सोडी आता भुकेचा काम । विचार सूक्ष्म करी आधी ।।१९।। ऐसे बोलती वाचे कृष्णा । सवेचि करिती मार्गक्रमणा । श्रीगुरुइच्छिती पाहू वासना । दोघाजणा म्हणती तदा ।।२०।। पाहा पाहा भुजंग केवढा । मार्गावरूनि यासी काढा । जगा देणार व्यर्थ पीडा । नेऊनि सोडा आणिकेकडे ।।२१।। कृष्णा लाडाने सर्प उचलिला । म्हणे अशक्य काय आम्हाला । श्रीगुरु जरी प्रसन्न झाला । गणू व्याला तृणसम ।।२२।। बुडत होतो लक्षतीर्थी । धावूनि तेथ आला संकटी । समर्थ आमुचा पक्षपाती । काय करिती व्याघ्र सर्प ।।२३।। पाठी राखिता गुरूदयाळ । थरथरा कापे आम्हा काळ । काय बापुडे वृक व्याघ्र व्याळ । व्यर्थ तळमळ मनाची । ।२४।। सर्प उचलूनि टाकी दूर । पुढे मार्ग चालती गुरुवर । माध्यान्ह आला सहस्त्रकर । येती  किंकर काकुलती ।।२५।। संपूर्ण झाले अष्ट प्रहर । क्षुधेने पोटी मांडिला कहर । विश्रांती नाही अहोरात्र । लाडाने विचार केला तदा ।।२६।। वृक्षपर्णे असती खावया । तीच देऊ श्रीगुरुराया । प्रसाद भक्षिता सुदृढ काया । शीण विलया जाईल हा ।।२७।। कल्पनेसवे आणी पर्णे । भक्षण करी गुरुआज्ञेने । कठीण कर्म हे दळवी म्हणे । कैसे वाचणे यापुढे ।।२८।। कृष्णा म्हणे धरी धीर । श्रीगुरुचा हाचि पाहुणेर । किंवा मानी प्रसाद थोर । होय शरीर पुष्ट येणे ।।२९।। पुढे करिता जळ प्राशन । किंचित झाले बुभुक्षाशमन । ऐसे लोटले दिवस दोन । न दिसे अन्न नयनासी । ।।३०।। विसावा नाही अर्धनिमिष । चरण सुजले करिता प्रवास । कंटक रुतता असहय त्रास । होती आयास भक्तजना ।।३१।। कृष्णा दुःखोर्मी ठायीच जिरवी । म्हणे ऐक गा वासू दळवी । विधीचा लेख कोण चुकवी । खंती मानावी व्यर्थ का ।।३२।। श्रीगुरू चढले पर्वतमाथा । सीत समीर पीडा भक्ता । अधोभाग दृष्टी पाहता । भय चित्ता वाटे बहु ।।३३।। पर्वतकडे दुभाग झाले । जेथे जावया शक्ती न चले । तिकडे श्रीगुरु आधी चालिले । चित्त भ्याले भक्तांचे ।।३४।। अगम्य स्थान येता स्वामी । म्हणती वाट दावू आम्ही । ठेवा सापडे तुम्हा नामी । येता तुम्ही मजसवे ।।३५।। ध्यानिं धरा रे मार्ग नीट । आधी चित्त करा धीट । मग काळासही तुमचा वीट । सुखे अभीष्ट पावाल ।।३६।। ऐसे म्हणूनि पुढे जाती । लाड दळवी सवे चालती । जेथे न चले मानवशक्ती । तेथे नेती दोघाजणा ।।३७।। श्रीगुरु म्हणती आला येथ । परतूनि जाल की आता उलट । येता जाता नलगे कष्ट । खूण ध्यानात ठेविता ही ।।३८।। पहिलेची सावध राहा म्हणूनि । चूकता भराल आडरानी । आमुची शिक्षा बळकट धरूनि । चिंतिले स्थानी जावे आता ।।३९।। कृष्णा वासू म्हणती देवा । न कळे तुमचा बोल बरवा । आम्हा अक्षय्य स्वपदी ठेवा । नावडो जीवा इतर कांही ।।४०।। गुरुशिष्यसंवाद  नित्य नित्य । ऐसा होत असे बहुत । सुगम जेथे दिसे पर्वत । श्रीगुरु तेथ येती पुढे ।।४१।। श्रीमुख पाहता म्हणती किंकर । तेजे जैसा दिसतो भास्कर । बहु  दिन घेतला नाही आहार । परी गुरुवर जैसा दिसे ।।४२।। आम्हासवेचि चालिले मार्ग । परी यांचे बळ अमोघ । धैर्य नाही पावले भंग । निद्रेने संग सोडला यांचा ।।४३।। क्षुधा तृषा शोक भय । हर्ष विषाद पावले क्षय । पूर्ण ब्रह्म श्रीगुरुराय । सगुण होय आम्हास्तव ।।४४।। आम्हा घेतले बरोबरी । परी कळेना याची थोरी । किंचित बाधा होता शरीरी । वाटे अंतरी बहु दुःख ।।४५।। हेचि आम्हा बाप माय । होतील तारक यांचे पाय । ऐसे शिष्य बोलती उभय । गळले धैर्य परी त्यांचे ।।४६।। संपूर्ण जहाले सहा दिवस । परी संपला नाही प्रवास । हतबल झाले दोघे शिष्य । विनविती श्रीगुरुस नानापरी ।।४७।। इतुके पाहूनिया श्रीकृष्ण । स्वये तोडिती वृक्षपर्ण । भुकेने मुले झाली दीन । म्हणती भक्षण करा हे ।।४८।। विनंती करी वासुदेव । समीप दिसतो देवा गाव । आताचि तेथे घेऊ धाव । करा कीव एवढी ।।४९।। मधुकरी मागुनि आणीन अन्न । भक्षिता होय समाधान । सोसवेना हे उषोषण । जाईल प्राण आमुचा ।।५०।। जाता  तेथे लोक मारिती । सोडी छंद हा श्रीकृष्ण म्हणती । येरू येऊनि काकुलती । पुन: मागुनी विनवीत ।।५१।। क्षणे परतूनि येतो देवा । आपण येथे घ्या विसावा । हेतु एवढा पूर्ण करावा । यातना चुकवा गुरुराया ।।५२।। निरोपाची न पाहता वाट । वासुदेव ग्रामाकडे जात । मार्गी लोक कृषिकर्मरत । म्हणती दिसत भोंदू हा ।।५३।। चार पाच दिवसाखाली । आमुचे घरी चोरी केली । तस्कर तोचि आज ये स्थळी । घाला घाली निःसंशय ।।५४।। गोसाव्याचा धरिला वेष । आम्ही ओळखिले परी यास । धरा धरा हा आधी पुरूष । नेऊ ग्रामास बांधोनि ।।५५।। ऐसे ऐकता दळवी भक्त । पळे लक्षुनि अरण्यपंथ । मागे येती लोक बहुत । झाला घात म्हणे येरू ।।५६।। श्रीगुरुवचना झालो विमुख । त्याचे फल हे पावलो सम्यक । तोचि होवो विघ्नांतक । घेवो सेवक पदरी हा ।।५७।। ऐसा करीत पश्चाताप । आला धावत श्रीगुरुसमीप । म्हणे देवा तू कल्पपादप । चुकवी पाप एवढे ।।५८।। तस्कर समजूनिया माते । कृषीवल धावत आले मागुते । बहुतेक त्यांनी धरिले होते । परी टळले ते संकट ।।५९।। स्वामी म्हणती पळा पळा । आताचि जाऊ दुजिया स्थळा । नको म्हणता वासु गेला । परिणाम दिसला त्याचा हा ।।६०।। ऐसे बोलुनि स्वामी पळती । दळव्यास वाटे प्राण जाती । गुरुसंग न मिळे फुकासाठी । वैराग्य पोटी लागे बहु ।।६१।। योजने दोन गेले दुरी । श्रीगुरुस कृपा उपजे अंतरी । म्हणती येथे क्रमू रात्री । विश्रांति पुरी घ्या रे आता ।।६२।। उदयीक बंदी खचित येणार । अवश्य करू तिचा स्वीकार । मुक्त झाला पुढे आहार । आठ प्रहर संपता ।।६३।। साहवे दिनी अरूणोदयी । पुढे क्रमण सुरू होई ।  बंदी येई बंदी येई । उदयीक जाई म्हणती गुरु ।।६४।। दिवस उरला दोन घटी । तोवरी नाही पळ विश्रांती । ग्राम एक देखूनि दृष्टी । समीप येती गुरुराय ।।६५।। त्रिवर्गासी पाहता जन । तत्काळ आले समीप धावून । म्हणती तस्कर हेचि पूर्ण । न्यावे धरून गावात ।।६६।। अवघे मिळून करिती बंधन । हनुमानमंदिरी गेले घेऊन । विचार करू उगवता दिन । म्हणती ग्रामजन तेधवा ।।६७।। द्वारी ठेवोनि दोन रक्षक । स्वगृहा गेले अवघे लोक । शिष्यास म्हणती श्रीगुरुनायक । लागली भूक तुम्हा की ।।६८।। पाहा आता चमत्कार । म्हणूनि श्रीगुरु आले बाहेर । दोघे रक्षीत असता द्वार ।  चुकविली नजर क्षणात ।।६९।। त्या ग्रामीचा मुख्य पाटील । गृह त्याचे तेथेचि जवळ । आत जाऊनि गुरु दयाळ । म्हणती कवळ द्या आम्हा ।।७०।। गुरुमुख पाहता गृहधनीण । पुसतसे तुम्ही कोठील कोण । भाकरी भाजी करा भक्षण । पोट भरून देईन मी ।।७१।। स्वामी म्हणती न भक्षू येथ । देता सवेचि नेऊ किंचित । मारुतीचे देवालयात । आमुचे भक्त उपवासी ।।७२।। बाईने दिधली एक भाकरी । भाजी लोणचे घालुनि बरी । श्रीगुरु घेऊन हनुमंतमंदिरी । देती करी लाडाच्या ।।७३।। येरु श्रीगुरुमुखी घाली । अर्धी भाकरी संपूनि गेली । क्षुधा शांती केली आपुली । आम्हा न दिली दळवी म्हणे ।।७४।। ऐसा विचार करिता अंतरी । वासुदेवे एक देखिली अंतुरी । पाटलाची जे का सुंदरी । नमस्कारी श्रीगुरुसी ।।७५।। म्हणे तुम्ही आला घरी । तिघास मी दिधली एक भाकरी । भूक तुमची राहील अपूरी । आल्ये सत्वरी म्हणूनि ।।७६।। आणिल्या म्या आणखी दोन । स्वस्थपणे करा भोजन । गेली बाहेर इतुके सांगून । चकित पाहून दळवी ते ।।७७।। सातां दिसांचि झाली पारणा । अमित आनंद दोघाजणा । निद्रेने व्याप्त वासु कृष्णा । श्रीगुरुराणा जागृत परी ।।७८।। सुर्योदयी सर्व ग्रामस्थ । मिळुनि आले देवालयात । कोतवाल जो मुख्य त्यात । म्हणे नव्हेत तस्कर हे  ।।७९।। श्रीगुरुचरणी ठेवूनि मस्तक । लोकास म्हणे तुम्ही मूर्ख । यास धरुनि केला अविवेक । श्रीगुरुनायक दत्त हा ।।८०।। करविरक्षेत्री प्रत्यक्ष अवतार । श्रीकृष्ण नामे प्रसिद्ध नर । त्यासी तुम्ही म्हणता तस्कर । परी हा गुरुवर साक्षात ।।८१।। सोडा सोडा आधी यास । नातरी ग्राम होय निःशेष । आग्रह धरिता सत्यानास । माना वचनास आमुच्या ।।८२।। ऐकता लोक घाबरे झाले । श्रीगुरुस मुक्त केले । कृष्णा वासू सवे चालले । बाहेर आले ग्रामाच्या ।।८३।। आहार निद्रा मिळता पूर्ण । झाले अवघे श्रमापहरण । श्रीगुरुसवे दोघेजण । निःशंक होऊन चालिले ।।८४।। दूर गेले एक योजन । श्रीगुरू म्हणती देऊ भोजन । आज तरी न घडो उपोषण । झाली दीन मुले आमुची ।।८५।। पाहूनि एक मोठे झाड । लाडास म्हणती ते पान काढ । भोजन आज मिळणार गोड । चिंता सोड आघवी ।।८६।। कृष्णा चढूनि वृक्षावरी । पान तोडूनि टाकी सत्वरी । गुरुवर म्हणती करा तयारी । पोटभरी भोजनाची ।।८७।। दिवस गेला दोन प्रहर । केव्हा मिळे म्हणती आहार । इतुक्यात एक देखिला नर । श्रीगुरुकिंकर पूर्वीचा ।।८८।। तेणे ओळखिले त्रिवर्गासी । साष्टांग वंदिले गुरुचरणासी । आगमन कैसे या प्रदेशी । पुसे लाडासी भक्त तो ।।८९।। कृष्णा म्हणे श्रीगुरुराज । फिरता इकडे आले सहज  । आठ दिवस झाले आज । तुम्हा काज काय इकडे ।।९०।। येरू म्हणे मी इनामदार । ग्राम दिसे तुम्हा समोर । तेथे असे माझे घर । धनसुतदार सर्व असती ।।९१।। आता चला श्रीगुरुसवे । आमुचे घरी भोजन करावे । स्वामी म्हणती आधीच ठावे । न्यावे न्यावे आम्हास ।।९२।। श्रीगुरू त्याचा धरिती हस्त । माध्यान्ह समयी आले ग्रामात । विनवी इनामदार भक्त । व्हावे स्वस्थ गुरुराया ।।९३।। पुढे जाई जुई चंदन । तेले आणिली सुवासपूर्ण । श्रीगुरुदेहास केले मर्दन । घालिती स्नान उष्ण जले ।।९४।। यावरी घालून उत्तम आसन । वरी बैसविला श्रीगुरुकृष्ण । धूप दीप केले अर्पण ।  पक्वान्नभोजन घालिती मुखी ।।९५।। भात वरान्न घृत जंभीर । बासुंदी पूरी मांडे घीवर । मोदक लाडू बहु प्रकार । शाका सुंदर अनेक ।।९६।। मुखी घाली इनामदार । प्रार्थना करी वारंवार । देवा आपुला मी किंकर । परका नर नव्हे की ।।९७।। चार दिवस राहावे येथ । पुढे देऊनि उत्तम शकट । पाववीन मी स्थान चिंतित । इतुका हेत पुरवावा ।।९८।। संपले श्रीगुरुचे भोजन । पुढे पर्यंकी करविले शयन । सुंदर तांबूल मुखी घालून । म्हणे मी धन्य भक्त तो ।।९९।। वासु कृष्णासही मर्दूनि तेले । उष्णोदके स्नान घातले  । प्रवास कष्ट त्यांचे हरिले । त्रिवर्गी केले भोजन पुढे ।।१००।। चार दिवस तेथेचि राहिले । मग श्रीगुरू म्हणती संपले । आम्हास आधी पाहिजे गेले । ना तरी टळे समय पुढे ।।१०१।। इनामदारे बहु विनविले । परी ते सर्व फुकट गेले । शकटारोहण गुरूस करविले । राजापुरा नेले आज्ञा होता ।।१०२।। रामभाऊ वैद्य नामे गृहस्थ । वास्तव्य करी राजापुरात । जाणूनिया त्याचे चित्त । गृही गुरुनाथ जाती त्याच्या ।।१०३।। घरोघरी पसरली मात । सत्पुरूष कोणी आले ग्रामात । नारीनर दर्शनानिमित्त । येती अगणित तेधवा ।।१०४।। नारळ खारका रुपये शत । रामभाऊ वैद्यास झाले प्राप्त । कृष्णास म्हणे हे न्यावे समस्त । देई शकट भरूनी ।।१०५।। येरी मानिली नाही गोष्टी । पुढे श्रीगुरू जाऊ म्हणती । रथारोहण अवघे करिती । कागलास येती पंचम दिनी ।।१०६।। मार्गी भक्तास सौख्य अमित । त्रिवार भोजन मिळे मिष्ट । आराम बहुत कागलपर्यंत । श्रीगुरुनाथ कृपा करिता ।।१०७।। करविरा येईल श्रीकृष्णनाथ । ताराबाईची होईल भेट । पुढे कथा ती सुरस अत्यंत । भद्रगिरीनाथ वदवील ।।१०८।। इति श्रीकृष्णलीलामृत । कर्ता करविता भद्रगिरिनाथ । पठण करोत भाविक भक्त । चतुर्दशोध्याय गोड हा ।।१०९।। श्रीकृष्णार्पणमस्तु ।। श्रीराम ।।
अध्याय १४ वा समाप्त 
।।ॐ।।