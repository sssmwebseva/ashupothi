।।ॐ।।
अध्याय १९ वा
 श्रीगणेशाय नमः । श्रीगुरुभ्यो नमः । प्रेमभक्तीचा सोहळा । श्रीगुरूनी दाविला डोळा । पोटी धरी जो आमुचा कळवळा । वेळोवेळा नमन त्यासी ।। १।। भावे त्याचे चरित्र गाऊ । तनमनधन हे तया देऊ । अखंड त्याचे दास होऊ । सुख पावू तेणे आम्ही ।।२।। कृष्णा लाड एके दिनी । श्रीगुरुस विनवी कर जोडुनी । तुमचे श्रीगुरु दाखवा नयनी । वासना मनी हीच मज ।।३।। स्वामी तदा बोलती वचन । तात्यासाहेबांचे दर्शन । घेऊ इच्छी तुझे मन । वांच्छा पूर्ण होईल ।।४।। लोटला काळ कांही यावरी । लाड स्वप्न देखे रात्री । भव्य मुक्तिमंडपामाझारी । सिंहासनावरी मूर्ती दिसे ।।५।। अक्कलकोटींचा जगद्‌गुरु । संसारसमुद्रीचे तारू । किंवा वैराग्याच्या मेरू । सेवकभारू भोवता दिसे ।।६।। दिव्य शरीर शोभायमान । आजानुबाहू गौरवर्ण । देखता श्रीनृसिंहभान । नसे देहभान लाडासी ।।७।। उजवे बाजूस उभे असती । श्रीकृष्णसरस्वती । नेत्रसंकेते लाडास सांगती । करी प्रणती म्हणूनि ।।८।। येरू साष्टांग नमन करी । पुढे निद्रा झाली पुरी । निजलो आपण शय्येवरी । कळले अंतरी तया मग ।।९।। श्रीगुरुस म्या विनविले होते । मनोरथ ते झाले पुरते । तात्यासाहेब दाविले माते । श्रीकृष्णनाथे केली कृपा ।१०।। चिंतिले कार्य करी सफल । श्रीगुरु कल्पवृक्ष केवळ । पूर्वपुण्य होते सबळ । म्हणून सकळ  लाभ आम्हा ।।११।। लाड मानी धन्यता ऐसी । पुढे संपूनि गेली निशी । आरती होता फिरावयासी । वडणग्यासी निघती गुरु ।।१२।। श्रीगुरुशिष्य विष्णुपंत । तेणे खर्चूनि काही वित्त । वडणगेग्रामी नैवेद्य करीत । देवालयात अंबेच्या ।।१३।। तयाचा देखूनि निर्मळ भाव । सवे घेती सेवक सर्व । मार्ग क्रमिती श्रीगुरुराव । पुढे वासुदेव चालत असे ।।१४।। पगी नामे एक शुनी । होती श्रीगुरुसन्निधानी । स्वामी बैसता सिंहासनी । तळी येऊनि निजतसे ।।१५।। कुसारी नामे पूर्वी होती । जन्मली हे तिच्या पोटी । अवघे लोक पगी म्हणती । श्रीगुरुसंगती असे ती ।।१६।। फिरावया बाहेरी जाता । पगी हिंडे बरोबरी । श्रीगुरुस प्रदक्षिणा करी । ऐसी कुतरी लाघवी ।।१७।। स्वहस्ते तिजला श्रीगुरुनाथ । भोजन घालिती नित्य नित्य । तीही वडणग्यासी त्वरीत । पुढे पळत सर्वांच्या ।।१८।। ताराबाईचा नातू लहान । एक वर्षही न झाले पूर्ण । श्रीगुरु तयास नेती वाहून । आणिक जन जाती अवघे ।।१९।। हळू हळू श्रीगुरु चालती । मध्येचि आड मार्गे जाती । ऐसा दिवस अठरा घटी ।  आला शेवटी चालता ।।२०।। पुढे जाऊनि काहीजण । पाकनिष्पत्ति केली संपूर्ण । वाट पाहती भक्तजन । श्रीगुरुकृष्णसरस्वतीची ।।२१।। इकडे श्रीगुरुचा एक भक्त । सदैव असता कुमार्गरत । स्वामी तयासी सांगती नित्य । सोडी अहितव्यापार हा ।।२२।। ऐसे बहु दिन सांगितले । परी येरे मना नाणिले । आजि तयाचे नशीब फळले । तेणे कळले गुरुमहात्म्य ।।२३।। वडणग्याच्या वाटेवरी । तोही होता बरोबरी । बालक गुरूच्या खांद्यावरी । छत्र वरी धरिती कोणी ।।२४।। षण्मासाचे लहान बालक । म्हणे श्रीगुरुचा बोल ऐक । नातरी भागास येईल दुःख । न चुके नरक तुज अंती ।।२५।। बालकाचा बोल ऐकला । भक्त तेणे मनी खोचला । म्हणे आजपासूनि सोडिला । व्यापार सगळा अहिताचा ।।२६।। इतर जे का जवळी होते । त्यांनी ऐकिले शिशुवचनाते । परी अर्थ नकळे कवणाते । तटस्थ चित्ते ऐकती ।।२७।। कैसे बोल बोलिले मूल । चमत्कार मानिती सकळ । श्रीगुरू काय एक न करील । त्याचीच केवळ करणी हे ।।२८।। पुढे चालिले श्रीगुरुनाथ । चंड आतपे श्रमले भक्त । अवघे असती बुभुक्षित । तेणे कष्ट बहु होती ।।२९।। सूर्याकडे श्रीगुरुराय । पाहूनि म्हणती हे गा काय । मनी धरुनि काही सोय । किंचित होय शीतळ ।।३०।। हे श्रीगुरू जव बोलिले । मेघमंडळ गगनी दाटले । सूर्यनारायणा झाकिले । कौतुक वाटले सर्वासी ।।३१।। अंबालयी येई तोवरी । अभ्र भरूनि होते अंबरी । सूर्यदर्शन झाले उपरी । अद्‍भुत  करी गुरुराय ।।३२।। भक्तमंडळी अवघी मिळूनि । गुरुस बैसविती सिंहासनी । अंबेची पूजा सारूनि । श्रीगुरुचरणी ठेविती शिर ।।३३।। आरती होता भरूनि ताट । श्रीगुरुपुढे आणून त्वरित । मुखी घाली विष्णुपंत । सेवानिरत जो सदा ।।३४।। भोजन झाले यथासांग । प्रसाद घेती भक्तवर्गं । पुढे करविराचा मार्ग । लक्षूनि वैराग्यमठा येती ।।३५।। गावातील पुरूष स्त्रिया । दर्शनासी येऊनिया । कुंकुम लाविती श्रीगुरुराया । विनविती सदया परोपरी ।।३६।। स्वामी त्यासी कुंकुम लाविती । आई आलीस काय म्हणती । ऐसी होता बहुत दाटी । होणार सुचविती जिज्ञासूजना ।।३७।। पाया पडला कोणी मानव । रुमाल काढिती श्रीगुरुराव । एवं दाऊनिया मूर्खत्व । दुर्जन सर्व पळविती ।।३८।। दादा पंडीत नामे ब्राह्मण । सदा त्याचे कुटील मन । करविरपुरी वास्तव्य करून । निंदी श्रीकृष्ण अहोरात्री ।।३९।। भूपसेवा करी नित्य । तेणे द्रव्य मिळवी अमित । परी पोटी नाही अपत्य । म्हणूनि येत वैराग्यमठा ।।४०।। श्रीगुरुस पाहता निंदी । ऐकता वृद्ध सेवकमांदी । म्हणती कैसा हा मुढधी । कुठार  स्वपदी मारीतसे ।।४१।। दादा म्हणे अवघे लोक । दिसती मजला केवळ मूर्ख । दत्त म्हणूनि मानव एक । सेविती निःशंक होऊनि ।।४२।। येणे परी नित्य निंदिता । मरण पावली त्याची दयिता । द्वितीय संबंध केला मागुता । परी ती कांता झडपिली भूते ।।४३।। करिता श्रीगुरूची निंदा । चित्ता तळमळ लागली सदा । वाडीस जाऊ म्हणे दादा । समंधबाधा हरावया ।।४४।। नृसिंहवाडीस भार्येसहित । गेला तेव्हा दादापंडीत । भार्येस समंधसंचार होत । चाळे करीत तेणे जी ।।४५।। क्षणी ओरडे क्षणी रडे । क्षणभरी भूमीवरी पडे । पतीस वाटे कैसे घडे । संकट केवढे म्हणतसे ।। ४६।। ऐसे पाच दिवस लोटले । तेव्हा दादास समंध बोले । कुंभार गल्लीत पाहिजे नेले । एरवी न चले उपाय ।।४७।। दादा म्हणे न जाऊ तेथ । येथेचि पुरवू आपुला हट्‌ट । एवढा असता अनाथनाथ । कुंभारगल्लीत का जावे ।।४८।। मनोनिग्रह करूनि ऐसा । कांतेस भोगवी वृथा क्लेशा । परी संपली त्यांची कुदशा । स्वप्नी यतीशा देखे दादा ।।४९।। दंडकमंडलूधारी देव । म्हणती कैसा तू मूढ मानव । कृष्णसरस्वती श्रीगुरुराव । धरी भाव तेथेचि ।।५०।। म्याचि धरिला तो अवतार । सोडी सर्व अन्यथा विचार । निंदा करिता पार नाही मग ।।५१।। अरूणोदयी करविरपुरा । घेऊनि जाई आपुली दारा । विकल्प मानू नको विप्रा । बाधा समग्रा जाईल ।।५२।। ऐसा देखोनिया दृष्टांत । जागा होऊनि पाहे पंडीत । तव समंध भार्यादेहस्थ । म्हणे मदुक्त खरे की ।।५३।। कुंभारगल्लीत नेल्याविना । कदापि मी न हे सोडी ललना । मत्त होऊ नको ब्राह्मणा । सोडी प्रतारणा सद्‌गुरुची ।।५४।। ऐसे बोलूनिया समंध । भूमीवरी लोळे गडबड । म्हणे सोडीना मी झाड । राहीन अखंड या स्त्रीसवे ।।५५।। तामस वृत्ती पावता उदय । पहिला भाव विसरूनि जाय । दादास म्हणे नाही भय । करिसी काय मजला तू ।।५६।। एकदा म्हणे श्रीकृष्ण सेविता । सोडूनि जातो तुझी कांता । मागुती म्हणे न जाई आता । ऐशा चेष्टा पिशाच करी ।।५७।। संपूनि गेली अवघी राती । समंध न सोडी स्त्रियेप्रती । दादा बहुत झाला कष्टी । कळले चित्ती मग तया ।।५८।। सत्पुरूषाची निंदा केली । त्याची मला प्रचीत आली । आता जाऊ कुंभारगल्ली ।  गुरुमाउलीसमीप ।।५९।। नष्ट होता दुर्वासना । सावध झाली त्याची अंगना । पुढे आला करविरपट्टणा । श्रीगुरुकृष्णा भेटावया ।।६०।। इकडे वैराग्यमठात । सिंहासनी असता श्रीगुरुनाथ । कृष्णा स्वार पाय चुरीत । विंझणा वारीत रामजी ।।६९।। सायंकाळ झाला प्राप्त । इतुक्यात दादा पंडीत । भार्येसह आला तेथ । साष्टांग नमित श्रीगुरुसी ।।६२।। नेणतेपणे केली निंदा । क्षमा करावी या अपराधा । म्हणे देवा आनंदकदा । सोडवी दुर्मदापासूनि ।।६३।। विद्यामदे झालो अंध । तेणे घडले कर्म निंद्य । विवेकहीनत्वे घडला प्रमाद । घाली अपराध पोटी हा ।।६४।। ऐसी गाइली अनंत स्तुती । परी श्रीगुरू त्यासी न बोलती । मांडीखाली आपुली छाटी । शेवटी घालिती सहजची ।।६५।। पंडिताची भार्या तदा । समंधबाधेने लोळे गडबडा । जातो म्हणे सोडूनि झाडा । सोडा सोडा गुरुराया ।।६६।। स्वामी म्हणती होई मुक्त । येरू म्हणे हाचि मम हेत । पुढे करून नमन त्वरित । पिशाच्च सोडीत स्त्रियेसी ।।६७।। स्तोत्र गाई दादा पंडीत । म्हणे देवा मी मूढ अत्यंत । नेणे तुझा महिमा अद्‌भूत । श्रीकृष्णनाथगुरुराया ।।६८ ।। रावजी मुदाळकर नामे नर । तयासी तुवा दिधला पुत्र । करवूनिया द्वितीय कलत्र । लीला विचित्र दाविली ।।६९।। महादेवभट रायबागकर । हरिला त्याचा श्वासविकार । निरोगी झाले अवघे शरीर । कृपा सत्वर होता तुझी ।।७०।। विशाळगडकराची माता । जाणूनि तिचा सद्‌भाव पुरता । त्यांचे ग्रामी सद्‌गुरुनाथा । जासी भक्तासहित तू ।।७१।। दत्तबीज सोनीकरा । दाविले तुवा श्रीगुरुवरा । ताराबाईचा भाव पुरा । जाणूनि करविरा आलासी ।।७२।। बळवंतराव वाशीकरा । भविष्य जागविसी दातारा । मरण चुकेना विधिहरिहरा । ऐशा विचारा जाणविसी ।।७३।। भक्त जाणोनिया योग्य । त्याच्या मातेसी देसी आरोग्य । अंगी देखता पूर्ण वैराग्य । करिसी सभाग्य तयास तू ।।७४।। रायसिंगसुत गंगाधर । काढू म्हणे तुझे चित्र । परी त्याचा विफल व्यापार । दाविसी चमत्कार करूनि ।।७५।। नृसिंहवाडीचा पुजारी । निद्रिस्त असता मध्यरात्री । प्रवेश केला त्याचे घरी । बंधन द्वारी न होय तुज ।।७६।। कपाटे तुम्हा पाहता उघडली । बंधने सर्व मुक्त जहाली । द्रविड ब्राह्मणा पडता भुली । बोलून दाविली वेदवाणी ।।७७।। शिरोळकर पाटील परोपरी । गुरुराया तुज विनंती करी । संकट त्याचे मेहुण्यावरी । केले दुरी त्वाची ते ।।७८।। ऐशा दाविल्या अनंत लीला । आजि मत्पत्‍नीचा समंध दवडिला । निंदेचा नाही रोष धरिला । श्रीगुरो दयाळा यतिराया ।।७९।। पंडिते ऐसे गाईले स्तोत्र । सुचित्ते गुरुपदी ठेवी शिर । तैपासूनि झाला किंकर । दर्शना निरंतर येतसे ।।८०।। करविरपुरी एक मानव । घरी त्याच्या अगणित वैभव । कित्येक ग्रामांचे असून प्रभुत्व । ठेवी भाव गुरुपायी ।।८१।। देखता साधु संत महंत । आपुले गृहा भोजना नेत । देवदर्शना जाई नित्य । चालवी व्रत उपवास ।।८२।। विद्याप्रवीण कोणी ज्योतिषी । घरी आला एके दिवशी । देखता नर तो लागे पायासी । राहवी सुखेसी निज गृही ।।८३।। ब्राह्मणा हस्ते स्वयंपाक । करवूनि जेवविला तो गणक । पुढे सिद्ध करूनि पर्यंक । विश्रांतिसुख घ्यावे म्हणे ।।८४।। स्वयेचि आपण घरधनी । द्विजपद चुरी प्रेम धरूनि । पुढे काही बोलता वाणी । गुरुची कहाणी निघाली ।।८५।। करविरवासी म्हणे गृहस्थ । येथे कुंभारगल्लीत । वसतसे साक्षात दत्त । श्रीकृष्णनाथ म्हणती जया ।।८६।। बहुत लोक दर्शना येती । दूरवरी यांची ख्याती । समंधादि बाधा हरती । व्याधी जाती दर्शने ।। ८७।। वाडी गाणगापुरादि क्षेत्र । पीडाहरणार्थ सेवेकरी । राहता तयासी दत्त नरहरी । करविरपुरी पाठवी ।।८८।। कर्नाटकी आंध्र द्रविड । हिंदुस्थानी सारस्वत गौड । मल्याळ सौराष्ट्रीचे सेवक उदंड । येती गुरुपद पाहावया ।।८९।। नित्य आरती पाच वेळ । करिती भक्त मिळून सकळ । आम्ही तेथे जातो त्रिकाळ । गुरुपदकमळदर्शना ।।९०।। आपण आज चलावे तेथ । एकदा पाहावा सद्‌गुरुनाथ । द्विज म्हणे तो आम्हा विदित । पंढरी ग्रामात होतो आम्ही ।।९१।। मूर्खपणा दावूनि वरी । पूज्यत्व बळेचि दवडी दुरी । बळकट ज्याची भावना पुरी । त्यासीच धरी निज करी ।।९२।। आम्ही तयासी जाणतो सम्यक । रूपयामध्ये पैसा एक । याहूनि त्याची महती न अधिक । तोचि गुरुनायक म्हणता तुम्ही ।।९३।। असो जाऊ चला दर्शना । तुमची पूर्ण करू वासना । ऐसे म्हणूनि वैराग्यसदना । येऊनि गुरुराणा नमियेला ।।९४।। गणके करिता नमस्कार । तयासि म्हणती श्रीगुरुवर । रूपयात पैशाचा बडिवार । नसे थोर विप्रवर्या ।।९५।। रूपयात अवघा एक पैसा । त्याचा तुम्हा विचार कायसा । नमस्कार करणे कैसा । संमत मानसा होय तरी ।।९६।। विप्रे ऐकता गुरुचे बोल । साष्टांग वंदी चरणकमळ । त्रिकाळज्ञाता तू देव केवळ । म्हणे मी दुर्बळ अज्ञानी । ।।९७।। योगी मुनी तापसी संन्यासी । कष्ट करिती जे दिवसनिशी । तयाचे आराध्य दैवत होसी । व्यापार जाणसी त्रिभूवनीचा ।।९८।। काही बोलिलो नेणतेपणे । परि आता क्षमा करणे । पुनीत झालो तुझ्या दर्शने । दास मानणे आपुला हा ।।९९।। बहुता परी गाऊन स्तुती । पुढे स्वस्थाना परत येती । तैहूनि सरदाराची अनुरक्ती । होय वाढती गुरुपदी ।।१००।। एकाहून एक सुंदर । श्रीगुरु चरित्रे दावी अपार । त्यातील काही वदवी सुंदर । भद्राद्रीश्वर स्वयेचि ।।१०१।। इति श्रीकृष्णलीलामृत । कर्ता करविता भद्रगिरीनाथ । पठण करोत भाविक भक्त । अध्याय गोड एकोणीसावा ।।१०२।। श्रीकृष्णार्पणमस्तु ।।
अध्याय १९ वा समाप्त 
।।ॐ।।